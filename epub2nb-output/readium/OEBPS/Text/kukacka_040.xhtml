<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-38</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-38" xml:lang="cs-CZ">
		<div class="_idGenObjectStyleOverride-1">
			<p id="_idParaDest-35" class="MLP_uroven2_kapitola ParaOverride-1">Svět plný soudců</p>
			<p class="MLP_text_bez1radku ParaOverride-1">Seděl jsem v&#160;autě, ruce položené na volantu a&#160;ani trochu se mi nechtělo vystoupit. Dveře garáže se za mnou dávno zavřely. Nalevo ode mě stálo Ethanovo auto, na druhé straně matčin mercedes. Přemýšlel jsem, kdy jsem se naposledy cítil takhle… nervózní. Neměl jsem pochybnosti o&#160;tom, co se chystám udělat, ale uměl jsem si představit, jak se na to budou tvářit. Kdo by se jim taky mohl divit?</p>
			<p class="MLP_text ParaOverride-1">Zamiloval jsem se mírně řečeno neprakticky. Jestli si někdo zasloužil, aby bulvár cpal jeho fotky na první stránky, byl jsem to já. Výstřední miliardář, který si nabrnkl nezletilou delikventku, jež z&#160;něj před pár týdny udělala pitomce před celým národem. Jenže nikdo z&#160;nich ji neznal, a&#160;to byl ten zásadní problém.</p>
			<p class="MLP_text ParaOverride-1">Žádnou strategii, jak jim to říct, jsem nevymyslel. Doufal jsem jen, že mě mají dost rádi na to, aby se s&#160;tím časem smířili a&#160;dali Marii šanci.</p>
			<p class="MLP_text ParaOverride-1">Vystoupil jsem z&#160;auta a&#160;zvolna vešel do haly, kde už na mě čekal majordomus. Vzal si ode mě kabát a&#160;oznámil mi, že všichni už čekají v&#160;knihovně.</p>
			<p class="MLP_text ParaOverride-1">„Řekni, že to není pravda!“ štěkla Trish ve chvíli, kdy jsem otevřel dveře a&#160;chystal se vstoupit.</p>
			<p class="MLP_text ParaOverride-1">„Vítej, zlatíčko,“ usmála se na mě máma. Byl jsem jí vděčný, že se rozhodla Trish ignorovat.</p>
			<p class="MLP_text ParaOverride-1">Přešel jsem místnost až k&#160;matčinu křeslu a&#160;sklonil se k&#160;ní, abych jí mohl dát pusu na tvář. Nemohl jsem si nevšimnout, jak napjatá ve skutečnosti byla. Rozhlédl jsem se po ostatních. Beverly ke mně vyslala povzbudivý pohled.</p>
			<p class="MLP_text ParaOverride-1">„Já čekám! Hodláš z&#160;nás dělat idioty? Copak už jsi nám toho nezpůsobil dost?“ pokračovala Trish tam, kde před chvílí skončila. Ethan se na mě omluvně usmál. Pokud šlo o&#160;jeho ženu, často se ocital v&#160;dost prekérních situacích. Láska je někdy slepá. V&#160;jeho případě musela být i&#160;hluchá a&#160;lehce mentálně retardovaná.</p>
			<p class="MLP_text ParaOverride-1">Posadil jsem se do křesla hned vedle matky.</p>
			<p class="MLP_text ParaOverride-1">„Bourbon?“ navrhoval Ian a&#160;rovnou se postavil k&#160;barovému stolku.</p>
			<p class="MLP_text ParaOverride-1">„Jenom džus,“ odpověděl jsem. Alkohol jsem si teď nemohl dovolit. Mluvil bych příliš upřímně, a&#160;to jsem nechtěl.</p>
			<p class="MLP_text ParaOverride-1">Trish začala nervózně přecházet po místnosti.</p>
			<p class="MLP_text ParaOverride-1">„Musíme tu hrát to divadlo?“ zeptala se podrážděně. „Ať už se konečně přizná!“</p>
			<p class="MLP_text ParaOverride-1">Napil jsem se džusu. Těch pár vteřin mi pomohlo získat ztracenou rozvahu.</p>
			<p class="MLP_text ParaOverride-1">„Divadlo? Je úplně normální pozdravit, když někam přijdeš.“</p>
			<p class="MLP_text ParaOverride-1">Bojovně si založila ruce na bujném poprsí.</p>
			<p class="MLP_text ParaOverride-1">„Máš s&#160;tou štětkou něco, nebo ne?“ vykřikla už skoro hysterickým tónem.</p>
			<p class="MLP_text ParaOverride-1">„Trish, ovládej se!“ okřikla ji Janeth o&#160;půl vteřiny dřív, než jsem se stihl rozhodnout, jestli můj bratr dnes večer ovdoví. „Nech ho aspoň vydechnout! Pokud nám má co říct, jistě to udělá,“ dodala už otočená ke mně. Viděl jsem její prosebný pohled a&#160;nebylo mi z&#160;něj zrovna dvakrát dobře. Máma celým srdcem doufala, že ty pomluvy popřu.</p>
			<p class="MLP_text ParaOverride-1">Postavil jsem sklenici na stolek.</p>
			<p class="MLP_text ParaOverride-1">„Miluju ji. A&#160;chci si ji vzít.“</p>
			<p class="MLP_text ParaOverride-1">Trish vztekle vykřikla. Periferně jsem zaznamenal Ethanovu urputnou snahu udržet ji na místě, protože jinak by se na mě možná i&#160;vrhla. Nevěnoval jsem jí ale pozornost, díval jsem se na matku.</p>
			<p class="MLP_text ParaOverride-1">„Je mi líto, že vám to způsobí potíže,“ řekl jsem upřímně. Nikdy bych je něčemu takovému nevystavoval, kdybych si nebyl jistý. „Důvěřuješ mi?“ Nebyla to příliš férová otázka, ale chtěl jsem, aby se máma přestala bát. Aby se spolehla na to, že jsem se rozhodl správně.</p>
			<p class="MLP_text ParaOverride-1">„Ty víš, že ano, Aarone. Jenže nejsi neomylný. Už jednou ses v&#160;ní ošklivě spletl.“</p>
			<p class="MLP_text ParaOverride-1">Přikývl jsem. Pak se ozvalo prásknutí dveří; Trish někam utekla.</p>
			<p class="MLP_text ParaOverride-1">„To mi nemusíš připomínat,“ odvětil jsem beze stopy zloby v&#160;hlase. Bylo těžké vysvětlit něco, co se vlastně ani vysvětlit nedalo. „Hodně jsem o&#160;tom přemýšlel. Vlastně neustále. Snažil jsem se ji pochopit a&#160;poznat…“</p>
			<p class="MLP_text ParaOverride-1">„Za tak krátkou dobu nikoho poznat nemůžeš!“ přerušila mě máma a&#160;poprvé zvýšila hlas. Vzápětí se ale opět ovládla. Nesnášela hysterické výstupy. „Myslím, že potřebuješ čas. Třeba… kdybys někam odjel, přerušil s&#160;ní kontakt. Pokusil se zapomenout. Mohl bys potkat i&#160;někoho nového…“</p>
			<p class="MLP_text ParaOverride-1">Téměř bolestivě mi tiskla ruku.</p>
			<p class="MLP_text ParaOverride-1">„Nikoho jiného nechci.“ Tentokrát už to znělo nekompromisně. Miloval jsem svou rodinu, ale nebylo mi patnáct, abych si nechal mluvit do toho, s&#160;kým se vídám.</p>
			<p class="MLP_text ParaOverride-1">Dlouze si povzdychla a&#160;nenápadně střelila pohledem k&#160;Ianovi, jako by u&#160;něj hledala podporu.</p>
			<p class="MLP_text ParaOverride-1">„Nakonec to nemusí dopadnout špatně,“ řekl a&#160;lehce se usmál. Mámu to očividně moc nepovzbudilo.</p>
			<p class="MLP_text ParaOverride-1">Z&#160;chodby k&#160;nám dolehl blížící se klapot podpatků a&#160;vzápětí se dveře rozletěly dokořán. Má švagrová se vrátila, náruč plnou novinových výstřižků.</p>
			<p class="MLP_text ParaOverride-1">„Sobče! Nemůžeš aspoň jednou slézt z&#160;toho svého trůnu a&#160;myslet na ostatní? Máš vůbec představu, co teď prožíváme? Co se nám každý den děje? Pro tebe to ale zřejmě nic neznamená… To já sakra nemůžu z&#160;domu ani na krok! Nikdo z&#160;nás! Pokaždý se nám totiž nalepí na paty nějakej magor s&#160;foťákem!“ Všechen ten novinový papír mi hodila k&#160;nohám.</p>
			<p class="MLP_text ParaOverride-1">Trish konečně došel dech a&#160;nastaly tři vteřiny blahodárného ticha. Měl jsem chuť jí jednu vrazit. Můj vztek ale částečně pramenil z&#160;toho, že měla bohužel pravdu. Vztah s&#160;Marií měl hodně negativní důsledky pro ně pro všechny. A&#160;ještě bude mít.</p>
			<p class="MLP_text ParaOverride-1">„Jak jsi mohl vyměnit svou rodinu za nějakou malou děvku!“ zaječela, když se zase nadechla.</p>
			<p class="MLP_text ParaOverride-1">„Trish!“ Tentokrát to byl Ethan, kdo se neudržel a&#160;okřikl ji.</p>
			<p class="MLP_text ParaOverride-1">Zoufale jsem se rozhlédl. Byl bych za Marii bojoval s&#160;kýmkoli, ale způsobovat bolest vlastní rodině… to bylo hrozně těžké.</p>
			<p class="MLP_text ParaOverride-1">Dlouhou dobu nikdo nepromluvil, i&#160;když jsem viděl, že Beverly to stálo veškeré sebeovládání. Zřejmě ale moudře usoudila, že bude lepší mlčet.</p>
			<p class="MLP_text ParaOverride-1">„Vždycky jsi miloval adrenalinové sporty,“ povzdychla si máma bez špetky humoru v&#160;hlase. Znovu se prosebně podívala na Iana. Zvláštní, pomyslel jsem si, vždy se radila spíš se mnou.</p>
			<p class="MLP_text ParaOverride-1">„Předpokládám, že sis to dobře promyslel,“ řekl s&#160;úsměvem Ian.</p>
			<p class="MLP_text ParaOverride-1">„Ten? Mozek se mu nastěhoval do koulí!“ zasyčela Trish.</p>
			<p class="MLP_text ParaOverride-1">Pak se stala nevídaná věc. Ethan se svižně zvedl ze židle, popadl svou manželku za ramena a&#160;vytlačil ji ven z&#160;místnosti. Byla tak v&#160;šoku, že se nezmohla na odpor. Dveře se za nimi zavřely. Na chodbě propukla velmi krátká a&#160;velmi hlučná výměna názorů, která vzápětí utichla. Buď jí dal na obličej kapesník s&#160;formaldehydem, nebo jí pusu zacpal jinak. Jejich vztah byl odjakživa postavený na sexu. Řešili tím způsobem úplně všechno. Ian prohlásil, že o&#160;nich jednou napíše studii, která ho mezinárodně proslaví.</p>
			<p class="MLP_text ParaOverride-1">„Ty víš, že jsem se s&#160;tím snažil bojovat,“ pokračoval jsem, teď už v&#160;mnohem uvolněnější atmosféře. „Jenže čím víc jsem se tomu bránil, tím víc jsem si připadal jako idiot. Je strašně mladá, já vím. Ale zároveň… je to ta nejúžasnější žena, jakou jsem poznal.“</p>
			<p class="MLP_text ParaOverride-1">Matka na mě upřela oči. Vycítil jsem, že se chystá k&#160;zásadnímu prohlášení.</p>
			<p class="MLP_text ParaOverride-1">„Dobře, Aarone. Je to tvá volba a&#160;my budeme stát za tebou. Ale měl bys vědět, že s&#160;tím nesouhlasím. Nemůžu jen tak hodit za hlavu, že nás podvedla a&#160;jak moc nám ublížila.“</p>
			<p class="MLP_text ParaOverride-1">Přikývl jsem, ale cítil jsem, jak mám najednou sucho v&#160;krku. Máma měla na krajíčku, poznal jsem to. Nejenže nesouhlasila s&#160;mým rozhodnutím. Ona z&#160;něj byla nešťastná.</p>
			<p class="MLP_text ParaOverride-1">„Na veřejnosti budeme vystupovat jednotně,“ to už mluvila ke zbytku rodiny. „Každý z&#160;nás by mohl poskytnout vyjádření jedněm nebo dvěma novinám. Ať to vyzní souhlasně a&#160;pozitivně. Mohlo by to zmírnit útoky tisku. I&#160;když si myslím,“ povzdychla si, „že to stejně bude stát za to.“</p>
			<p class="MLP_text ParaOverride-1">„Děkuju,“ řekl jsem tiše.</p>
			<p class="MLP_text ParaOverride-1">„Doufám, že se nepleteš,“ zašeptala. „Snažím se milovat všechny své snachy, ale bůh ví, že někdy je to opravdu těžké.“ Výmluvně se zadívala na zavřené dveře, kterými před chvílí zmizela Trish.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">„Takže… tohle je Terrence a&#160;tohle Austin,“ představil mi táta dva nové členy naší domácnosti. Dvě hory svalů navlečené v&#160;oblecích a&#160;s&#160;černými brýlemi na nose zabíraly skoro celý prostor kuchyně. Oběma se saka na levém boku výmluvně boulila.</p>
			<p class="MLP_text ParaOverride-1">„Ahoj,“ ozvala jsem se ve snaze být přátelská.</p>
			<p class="MLP_text ParaOverride-1">Terrence nadzvedl levý koutek a&#160;Austin pravý.</p>
			<p class="MLP_text ParaOverride-1">„Mám kamaráda, je to bejvalej polda,“ vysvětloval táta. „Před časem se udělal pro sebe. Hoši jsou z&#160;jeho agentury, bude na ně spoleh.“</p>
			<p class="MLP_text ParaOverride-1">Litovala jsem, že jsem to Aaronovi slíbila. Hned druhý den totiž volal Bobovi a&#160;ten reagoval rychleji, než jsem čekala. Takže teď to mám.</p>
			<p class="MLP_text ParaOverride-1">„Taky jsem koupil nový auto. Kouřový skla a&#160;tak,“ pokračoval nejistě, když viděl můj nadšený výraz. „Jo! A&#160;abych nezapomněl. Tohle je pro tebe.“ Sáhl do náprsní kapsy a&#160;podával mi kreditku. „Není bezedná… Ale asi by bylo hloupý, kdybychom ty peníze aspoň trochu neprovětrali.“</p>
			<p class="MLP_text ParaOverride-1">Usmála jsem se na něj. „Díky. Za všechno.“</p>
			<p class="MLP_text ParaOverride-1">Potom jsem mu dala pusu na tvář a&#160;on se rozloučil. Osaměla jsem s&#160;muži v&#160;černém.</p>
			<p class="MLP_text ParaOverride-1">„No… tak si třeba zatím sedněte,“ navrhla jsem.</p>
			<p class="MLP_text ParaOverride-1">Oni se na sebe podívali, jako by jeden od druhého potřebovali svolení.</p>
			<p class="MLP_text ParaOverride-1">„Počkáme u&#160;auta, slečno Dobsonová.“ To byl Terrence, nebo Austin? Těžko říct, byli jako dvojčata.</p>
			<p class="MLP_text ParaOverride-1">Když zmizeli, docela se mi ulevilo. Na tohle si asi nikdy nezvyknu.</p>
			<p class="MLP_text_bez1radku_-12-0- ParaOverride-1">Nové auto i&#160;osobní strážce jsem ocenila, jakmile jsme vyjeli na ulici. Vážně jsem si myslela, že se nám fotografové vrhnou na kapotu. Kouřová skla jim bránila fotit. Jedinou možností bylo přední sklo, takže nám někteří doslova vbíhali pod kola. Netušila jsem, jestli řídí Tý, nebo Á, pořád jsem je nedokázala rozeznat. Jeden z&#160;nich každopádně zatroubil a&#160;bez ohledu na novináře přidal plyn. Fakt tvrdí hoši.</p>
			<p class="MLP_text ParaOverride-1">Přes to všechno jsem se cítila dobře. Musela jsem myslet na Aarona. Konečně jsem měla pocit, že věci jsou více méně takové, jaké by měly být. Jen jsem trnula, jak se to všechno bude vyvíjet dál. Včera byl na rodinné večeři, kde se o&#160;nás chystal říct ostatním. Kdykoli jsem si vzpomněla na dámský dýchánek nad rodinným fotoalbem, který mi Collinsovy ženy uspořádaly den před svatbou, všechno se ve mně sevřelo.</p>
			<p class="MLP_text ParaOverride-1">Terstin&#160;– vyřešila jsem problém se jmény svých bodyguardů po svém&#160;– zajel na parkoviště před nadací. Vrátila jsem se k&#160;práci ve skleníku. Jeden z&#160;bodyguardů strčil dovnitř jenom nos, a&#160;když zjistil, jaké je tam horko, prohlásil, že raději obhlédne okolí. Zřejmě se nechtěl zpotit.</p>
			<p class="MLP_text ParaOverride-1">Ted mi z&#160;nějakého důvodu důvěřoval, a&#160;nechal mi na starost dokonce i&#160;orchideje. Většinu toho, co v&#160;tropickém pavilonu rostlo, jsem už dokázala pojmenovat. Zkontrolovala jsem čerstvě zasazené aksamitníky a&#160;potom jsem se podle Tedových instrukcí chystala zlikvidovat jednu napůl uschlou sapotu. Rád mi to přenechal, on sám držel za každou uhynulou rostlinu smutek.</p>
			<p class="MLP_text ParaOverride-1">Už jsem měla navlečené rukavice, když ke mně zvenčí pronikly zvuky nějaké vzrušené debaty. Ženský hlas zněl důrazně a&#160;rozčileně, druhý byl hluboký a&#160;mužský. Asi Terstinův. Šla jsem se tam podívat.</p>
			<p class="MLP_text ParaOverride-1">„Madam, je mi líto. Mám své instrukce…“</p>
			<p class="MLP_text ParaOverride-1">Osobní strážce mi svými širokými zády téměř zatarasil výhled, přesto jsem ji viděla. Janeth.</p>
			<p class="MLP_text ParaOverride-1">„To je v&#160;pořádku, Terrenci. Nebo Austine…,“ koktala jsem zmateně.</p>
			<p class="MLP_text ParaOverride-1">Ohlédl se přes rameno. „Terrence, slečno,“ poučil mě bezbarvým hlasem.</p>
			<p class="MLP_text ParaOverride-1">„Jasně, Tý. Teď už si to budu pamatovat.“</p>
			<p class="MLP_text ParaOverride-1">Uhnul mi a&#160;já se ocitla tváří v&#160;tvář své budoucí tchyni. Netušila jsem, co říct nebo udělat.</p>
			<p class="MLP_text ParaOverride-1">„Promluvme si,“ navrhla tónem, který mi nedával na vybranou.</p>
			<p class="MLP_text ParaOverride-1">„Chceš jít dovnitř? Je tam ale trochu horko…“</p>
			<p class="MLP_text ParaOverride-1">„Miluju skleníky,“ prohlásila, a&#160;dokonce se pousmála.</p>
			<p class="MLP_text ParaOverride-1">Ustoupila jsem stranou, aby mohla vejít. Mlčky a&#160;pomalu jsme prošly celý pavilon. Každou chvíli se zastavovala a&#160;prohlížela si Tedovo království. Zdálo se, že ji to opravdu zajímá. Než jsme se dostaly k&#160;lavičce na úplném konci, nervozitou jsem se pěkně zpotila, a&#160;to jsem na sobě měla jen tílko.</p>
			<p class="MLP_text ParaOverride-1">Janeth se posadila. Bylo mi na omdlení, ale opatrně jsem si přisedla k&#160;ní. Její mlčení bylo vražedné.</p>
			<p class="MLP_text ParaOverride-1">„Myslím si o&#160;sobě, že nejsem konfliktní a&#160;dokážu vyjít v&#160;podstatě s&#160;každým.“</p>
			<p class="MLP_text ParaOverride-1">Seděla jsem úplně potichu a&#160;hypnotizovala pohledem mech, který se rozbujel ve škvírách mezi dlažebními kostkami.</p>
			<p class="MLP_text ParaOverride-1">„Třikrát v&#160;životě jsem se rozčílila tak, že jsem zvýšila hlas na lidi, které miluju. Pokaždé to souviselo s&#160;tebou.“</p>
			<p class="MLP_text ParaOverride-1">Cítila jsem na sobě její pohled, a&#160;tak jsem k&#160;ní zvedla oči. Snažila jsem se nehrbit a&#160;tvářit se míň ustrašeně. Moc mi to nešlo.</p>
			<p class="MLP_text ParaOverride-1">„Poprvé, když jsem se dozvěděla, že si tě Aaron bere kvůli obchodu. Podruhé, když se ukázalo, že jsi podvodnice, která nás využila.“ Na chvíli se odmlčela, snad aby její slova měla ještě silnější dopad. Což bylo úplně zbytečné, protože už teď jsem byla úplně vyděšená.</p>
			<p class="MLP_text ParaOverride-1">„A&#160;naposledy včera, když za námi přišel, že si tě chce vzít. Opět. Tentokrát… z&#160;lásky.“</p>
			<p class="MLP_text ParaOverride-1">Přestože byla hodně rozčílená, nekřičela na mě. Čelila jsem jejímu zničujícímu pohledu bez mrknutí oka. Ne že bych byla tak statečná, spíš naopak. Mrknout ani odvrátit hlavu jsem zkrátka nedokázala.</p>
			<p class="MLP_text ParaOverride-1">„Aaron byl vždycky velmi soběstačný. Se vším si poradil sám,“ prohlásila a&#160;s&#160;lehkým úsměvem se zadívala někam do té zelené džungle. „Skoro nás nepotřeboval. Z&#160;každé porážky udělal výzvu a&#160;nic nebral tragicky. Když zemřel jeho otec, Aaron byl okamžitě připravený převzít starost o&#160;rodinu. Navzdory vší té bolesti, kterou musel prožívat. Ze dne na den dospěl.“ Znovu se na mě zadívala. „Nikdy jsem ho ale neviděla tak zlomeného jako tu noc, kdy se vrátil z&#160;kostela. Tehdy nejel k&#160;sobě domů ani do Kanady, jak to míval ve zvyku, když se mu stalo něco vážného. Přijel za mnou. Nenáviděla jsem tě, jak jen může matka nenávidět někoho, kdo ublížil jejímu dítěti. A&#160;je jedno, že to dítě už je dospělý muž.“ Hlas jí selhal. Připadala jsem si jako nejhorší člověk na světě.</p>
			<p class="MLP_text ParaOverride-1">Janeth si nenápadně otřela slzy. „Ale nikdy jsem ho neviděla tak šťastného jako včera večer, když mluvil o&#160;tobě.“</p>
			<p class="MLP_text ParaOverride-1">Ta věta mi pomohla konečně se pořádně nadechnout.</p>
			<p class="MLP_text ParaOverride-1">„Miluju ho,“ řekla jsem. Chtěla jsem ještě dodat, jak moc pro mě tehdy znamenalo její přijetí a&#160;jak jsem se těšila, že budu součástí její rodiny, ale neudělala jsem to. Nechtěla jsem pokoušet osud.</p>
			<p class="MLP_text ParaOverride-1">Janeth na mě upřela zkoumavý pohled. Její oči byly sytě zelené a&#160;mně to i&#160;v&#160;téhle vypjaté chvíli udělalo radost. Byly to <span class="MLP_znak_kurziva_11b">jeho</span> oči.</p>
			<p class="MLP_text ParaOverride-1">„Uvažovala jsem o&#160;tom celou noc. Vím, že pro Aarona je můj názor důležitý. Ale také ho dobře znám. Je mi jasné, že své rozhodnutí za žádnou cenu nezmění.“ Unaveně si povzdychla.</p>
			<p class="MLP_text ParaOverride-1">„Přiznala ses mu, nezapomínám na to. Sice mnohem později, než bych si přála…“ Nesouhlasně zavrtěla hlavou. Potisící jsem si v&#160;duchu sypala popel na hlavu. „Také ses sama přihlásila na policii…“</p>
			<p class="MLP_text ParaOverride-1">Přisedla si blíž. „Bylo by mnohem jednodušší, kdybych tě mohla prostě nenávidět. Ale na to mám svého syna příliš ráda. Chci důvěřovat, že ví, co dělá. Pokud si tě vezme, budeme jedna rodina. A&#160;naše rodina za všech okolností drží pohromadě. Vaše těžkosti budou i&#160;naše.“ Podle toho, jak se tvářila, z&#160;toho nebyla nadšená. Nedivila jsem se jí.</p>
			<p class="MLP_text ParaOverride-1">„Budu tě sledovat, Marie. Budu se pozorně dívat a&#160;doufat, že můj syn vedle tebe prožije šťastný život. I&#160;přes to všechno zlé, co mu vztah s&#160;tebou přinese.“</p>
			<p class="MLP_text ParaOverride-1">„Udělám pro to všechno,“ hlesla jsem.</p>
			<p class="MLP_text ParaOverride-1">„To bys měla,“ přikývla vážně.</p>
			<p class="MLP_text ParaOverride-1">Bylo mi těžko a&#160;hezky zároveň. Ještě před pár minutami jsem nevěřila, že mě Janeth nebo kdokoli z&#160;Aaronovy rodiny přijme.</p>
			<p class="MLP_text ParaOverride-1">Zlehka mě objala kolem ramen. Voněla po levanduli.</p>
			<p class="MLP_text ParaOverride-1">„Je mi to strašně líto,“ zašeptala jsem.</p>
			<p class="MLP_text ParaOverride-1">„Já to vím.“ Pohladila mě po zádech. „Ale musíš mi dát čas. Nám všem. Zjistit, co na tobě můj syn vlastně vidí.“</p>
			<p class="MLP_text ParaOverride-1">Vstala a&#160;usmála se. „Miluju orchideje. Ted je úžasný. Už dva roky se ho marně snažím získat.“</p>
			<p class="MLP_text ParaOverride-1">Vyprovodila jsem ji k&#160;východu z&#160;pavilonu.</p>
			<p class="MLP_text ParaOverride-1">„Někdy zajdeme na oběd, co říkáš?“ oslovila mě laskavě. „Znám pár míst, kde budeme mít klid a&#160;soukromí. Žádní novináři…“</p>
			<p class="MLP_text ParaOverride-1">„Děkuju,“ pípla jsem. Teď už mě v&#160;očích pálily slzy. Janeth mě sevřela v&#160;náruči. Na to, jak křehce působila, měla docela pevný stisk.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">V&#160;den, kdy se měl konat proces s&#160;doktorem, který dělal Marii plastickou operaci, jsem zrušil všechny pracovní schůzky. Chtěl jsem tam být. Věděl jsem, že Marii moje přítomnost povzbudí. Náš vztah jsme ještě oficiálně neoznámili, pokoušeli jsme se oddálit všechno to šílenství. Do budovy soudu dorazila pár minut před začátkem s&#160;Bobem a&#160;dvěma bodyguardy. Vypadala sklíčeně, ale když mě uviděla, celá se rozzářila.</p>
			<p class="MLP_text ParaOverride-1">„Pěkné dopoledne, slečno Dobsonová.“</p>
			<p class="MLP_text ParaOverride-1">Stáli jsme od sebe asi tak metr. Novináře zadržovala justiční stráž, přesto zvedali foťáky nad hlavy a&#160;doufali, že se jim nějaký ten záběr povede.</p>
			<p class="MLP_text ParaOverride-1">„Opravdu pěkné, pane Collinsi,“ odpověděla potěšeně. Miloval jsem její úsměv. Obzvlášť tenhle. Byl jenom pro mě.</p>
			<p class="MLP_text ParaOverride-1">„Předvolali vás?“ pokračoval jsem v&#160;přátelské konverzaci.</p>
			<p class="MLP_text ParaOverride-1">Usmála se. Bylo těžké předstírat. Na druhou stranu, občas jsme se tím docela bavili.</p>
			<p class="MLP_text ParaOverride-1">„Ano. A&#160;kde se tu berete vy? Potřebujete získat další levnou pracovní sílu?“ Několikrát koketně zamrkala.</p>
			<p class="MLP_text ParaOverride-1">„Uvažuji o&#160;tom. Řekl bych, že doktor Bradley bude při práci s&#160;rýčem velmi zdatný. Přece jen je zvyklý používat nástroje.“</p>
			<p class="MLP_text ParaOverride-1">Potlačila smích a&#160;věnovala mi pohled, který jasně říkal, že mi to jen tak nedaruje. Potom už se ale dveře soudní síně otevřely a&#160;museli jsme se rozloučit.</p>
			<p class="MLP_text ParaOverride-1">Soud s&#160;doktorem Bradleym byl zdlouhavý a&#160;nepříjemný. Trvalo téměř hodinu, než přišla řada na Marii. Bál jsem se o&#160;ni. Žalobce se choval agresivně a&#160;vůbec se mi nelíbil.</p>
			<p class="MLP_text ParaOverride-1">„Slečno Dobsonová, sdělte laskavě soudu, za jakých okolností jste se setkala s&#160;obžalovaným.“</p>
			<p class="MLP_text ParaOverride-1">Marie vyrovnaným hlasem odpověděla:</p>
			<p class="MLP_text ParaOverride-1">„Doktor Bradley mi operoval obličej.“</p>
			<p class="MLP_text ParaOverride-1">„Byla jste snad zraněná, slečno Dobsonová?“ Žalobce přišel až k&#160;ní a&#160;ledově se na ni usmál.</p>
			<p class="MLP_text ParaOverride-1">„Ne. Byla to plastická operace kvůli změně vzhledu,“ řekla celkem klidně.</p>
			<p class="MLP_text ParaOverride-1">„Proč jste si přála operaci? Měla jste velký nos nebo příliš tenké rty?“</p>
			<p class="MLP_text ParaOverride-1">Nervózně jsem se zavrtěl, nesnášel jsem právnické tanečky. Bylo mi jasné, kam to směřuje. Chystal se na úkor Marie udělat na porotu dojem.</p>
			<p class="MLP_text ParaOverride-1">„Měla jsem vypadat jako Pamela Kingová.“</p>
			<p class="MLP_text ParaOverride-1">Mezi lidmi to zahučelo. Copak o&#160;tom už týdny nečetli v&#160;novinách?</p>
			<p class="MLP_text ParaOverride-1">„Proč jste chtěla vypadat jako ona?“</p>
			<p class="MLP_text ParaOverride-1">Marie si sotva znatelně povzdychla. Její vyrovnanost se pomalu vytrácela. Odpovídala tišeji a&#160;často klopila oči.</p>
			<p class="MLP_text ParaOverride-1">„Nechtěla. Tedy… Bylo to součástí dohody s&#160;madam Kingovou. Měla jsem mít obličej jako její dcera, protože skutečná Pamela umírala na rakovinu. Bez ní by společnost Helen… totiž… madam Kingové nemohla uzavřít smlouvu o&#160;fúzi.“</p>
			<p class="MLP_text ParaOverride-1">„Takže jste se dopustily podvodu,“ zvolal žalobce.</p>
			<p class="MLP_text ParaOverride-1">Vystrašeně se na něj podívala. Ve tváři se jí zračil stud a&#160;pocit viny. Pochopil jsem, že si to ještě neodpustila.</p>
			<p class="MLP_text ParaOverride-1">Naštěstí zasáhl obhájce. „Námitka. Slečna Dobsonová je zde jako svědkyně. Navíc bylo soudem rozhodnuto, že se nedopustila trestného činu. Mám tu kopii rozsudku soudkyně Julie Hammondové z&#160;dvaadvacátého srpna letošního roku.“</p>
			<p class="MLP_text ParaOverride-1">Soudce námitku uznal, ale Marie se na své židli svezla o&#160;kousek níž. Byl jsem čím dál neklidnější.</p>
			<p class="MLP_text ParaOverride-1">„Slečno Dobsonová, řekl vám doktor Bradley&#160;– nebo snad sama madam Kingová&#160;– o&#160;tom, že by mezi nimi došlo k&#160;nějaké dohodě? Řekněme za finanční odměnu?“</p>
			<p class="MLP_text ParaOverride-1">Nervózně si kousala ret a&#160;s&#160;odpovědí váhala.</p>
			<p class="MLP_text ParaOverride-1">„Nevzpomínám si.“</p>
			<p class="MLP_text ParaOverride-1">„Slečno, chcete nám tvrdit, že si nepamatujete na tak zásadní věc? Musela jste o&#160;tom přece přemýšlet, nebo se ptát…“</p>
			<p class="MLP_text ParaOverride-1">„Já vážně nevím! Myslím, že mi o&#160;tom nikdo neříkal. Madam Kingová se mi toho snažila prozradit co nejmíň. <span class="MLP_znak_kurziva_11b">Myslela</span> jsem, že mu za to platila, stejně jako platila mně. Jsem si ale jistá, že mu nařídila, aby vyrobil falešný zdravotní záznamy a&#160;vyměnil je za ty Pameliny. Jestli a&#160;kolik mu za to platila, nevím.“</p>
			<p class="MLP_text ParaOverride-1">Zřejmě odpověděla podle jeho představ, protože se zatvářil spokojeně. „Děkuji. Už nemám další otázky, Vaše ctihodnosti.“</p>
			<p class="MLP_text ParaOverride-1">Na moment úlevně zavřela oči. Snažil jsem se zachytit její pohled, abych ji povzbudil, ale mým směrem se ani jednou nepodívala.</p>
			<p class="MLP_text ParaOverride-1">„Obhajoba?“ obrátil se soudce na advokáta.</p>
			<p class="MLP_text ParaOverride-1">„Jen pár otázek, Vaše ctihodnosti.“</p>
			<p class="MLP_text ParaOverride-1">Advokát doktora Bradleyho byl asi padesátiletý štíhlý muž, který měl tvář ostříleného hráče pokeru. Za všech okolností se tvářil, že má v&#160;rukávu nejméně dvě esa. K&#160;Marii se choval laskavě a&#160;ona se viditelně uvolnila.</p>
			<p class="MLP_text ParaOverride-1">„Slečno Dobsonová, je veřejně známo, že jste se sama přihlásila na policii a&#160;ohlásila chystaný podvod. Můžete nám prozradit, proč jste se tak rozhodla?“</p>
			<p class="MLP_text ParaOverride-1">Zčervenala rozpaky.</p>
			<p class="MLP_text ParaOverride-1">„Námitka! Myšlenkové pochody svědkyně s&#160;tímto případem nesouvisí,“ protestoval žalobce otráveně a&#160;zrudl v&#160;obličeji.</p>
			<p class="MLP_text ParaOverride-1">„Vaše ctihodnosti,“ bránil se obhájce. „Rád bych porotě i&#160;vám objasnil, pod jakým tlakem se v&#160;té době svědkyně a&#160;můj klient nacházeli. Chystám se prokázat, že doktor Bradley se podvodu nedopustil dobrovolně, ale pod nátlakem.“</p>
			<p class="MLP_text ParaOverride-1">Soudce se podrbal na nose. „Tak do toho. Svědkyně odpoví na otázku.“</p>
			<p class="MLP_text ParaOverride-1">Marie přikývla a&#160;pokračovala.</p>
			<p class="MLP_text ParaOverride-1">„Já… už nějakou dobu mi to lhaní vadilo. Navíc…“ Zarazila se a&#160;konečně mě vyhledala očima. „Mezi mnou a&#160;panem Collinsem tehdy vznikl vztah. Nedokázala jsem ten podvod dotáhnout do konce.“</p>
			<p class="MLP_text ParaOverride-1">Hlavou mi proběhlo, kolikrát už se vlastně musela přiznat? Kolikrát tohle všechno musela opakovat?</p>
			<p class="MLP_text ParaOverride-1">Obhájce chápavě pokýval hlavou.</p>
			<p class="MLP_text ParaOverride-1">„Říkala jste, že vaše pochybnosti už <span class="MLP_znak_kurziva_11b">nějakou dobu</span> trvaly. Mohla byste nám objasnit, proč jste se tedy nepřiznala už dřív?“</p>
			<p class="MLP_text ParaOverride-1">Váhala. Zase klopila oči a&#160;nervózně si kousala ret.</p>
			<p class="MLP_text ParaOverride-1">„Bylo to kvůli těm penězům, slečno?“ snažil se ji povzbudit advokát.</p>
			<p class="MLP_text ParaOverride-1">„Měla jsem strach,“ vyhrkla najednou. Zvedla oči k&#160;obhájci. „Madam Kingová mi vyhrožovala.“</p>
			<p class="MLP_text ParaOverride-1">Když to Marie vyslovila, v&#160;první vteřině mě ta informace tak vyděsila, že jsem se jí zdráhal uvěřit. Jenže pak mi došlo, že to do sebe všechno zapadalo.</p>
			<p class="MLP_text_bez1radku_-I-_-12-0- ParaOverride-1">„Ty to nechápeš. Náš vztah s&#160;Helen je… zvláštní. Je těžký dělat si, co chceš, když tvůj život závisí na druhých.“</p>
			<p class="MLP_text_-I- ParaOverride-1">„Vyhrožuje ti? Hrozí ti, že tě vydědí, když ji neposlechneš?“</p>
			<p class="MLP_text_-I- ParaOverride-1">„Tak nějak.“</p>
			<p class="MLP_text_-12-0- ParaOverride-1">„Jak vám vyhrožovala?“ přerušil obhájce proud mých neutěšených vzpomínek na náš dávný rozhovor.</p>
			<p class="MLP_text ParaOverride-1">„Říkala, že by mě mohli najít v&#160;popelnici. Stejně jako Pamelu.“</p>
			<p class="MLP_text ParaOverride-1">Kolem zahučel vzrušený šepot. Nemohl jsem se pořádně nadechnout. Bezmocně jsem se díval, jak se Marie třese, a&#160;přísahal jsem si, že tohle jí budu vynahrazovat do konce života.</p>
			<p class="MLP_text ParaOverride-1">„Vyhrožovala madam Kingová tímto způsobem doktoru Bradleymu?“</p>
			<p class="MLP_text ParaOverride-1">„Já nevím. Nikdy jsem nic takovýho neslyšela. Snad jen… Víte, ona byla svou firmou posedlá. Mnohokrát mi řekla, že udělá naprosto cokoli, aby ji zachránila. Někdy působila… strašidelně a&#160;tvrdě. Umím si představit, že doktora Bradleyho zastrašovala.“</p>
			<p class="MLP_text ParaOverride-1">„Námitka! Pouhé domněnky!“ vyskočil žalobce ze židle.</p>
			<p class="MLP_text ParaOverride-1">„Připouštím. Slečno Dobsonová, nechte si své osobní závěry pro sebe. Zopakujte svou výpověď jinak a&#160;držte se faktů,“ pokáral ji soudce.</p>
			<p class="MLP_text ParaOverride-1">„Jaká byla Helen Kingová a&#160;jaký měla vztah ke svému majetku?“ pomáhal Marii obhájce.</p>
			<p class="MLP_text ParaOverride-1">„Byla tvrdá a&#160;posedlá svou firmou. Bála jsem se jí,“ uzavřela Marie svou výpověď skoro šeptem.</p>
			<p class="MLP_text ParaOverride-1">Jak jsem si kdy mohl myslet, že jsem lepší člověk než ona?</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">„Děkuji, slečno. To je vše.“</p>
			<p class="MLP_text ParaOverride-1">Nějak jsem se dokázala zvednout a&#160;projít soudní síní až na chodbu. Mohutné tělo Á okamžitě vstalo ze židle a&#160;vydalo se za mnou.</p>
			<p class="MLP_text ParaOverride-1">Venku jsem se opřela čelem o&#160;stěnu. Slyšela jsem volání novinářů, kteří natahovali ruce s&#160;fotoaparáty přes živou zeď tvořenou policisty. Nedokázala jsem se už ani rozčílit.</p>
			<p class="MLP_text ParaOverride-1">„Nechcete přinést vodu?“ zeptal se Á.</p>
			<p class="MLP_text ParaOverride-1">„To je dobrý, díky.“</p>
			<p class="MLP_text ParaOverride-1">Šetrně mě chytil za loket a&#160;odvedl k&#160;lavici v&#160;zádveří. Potom se postavil tak, aby mě nikdo nemohl fotit. Bob a&#160;Tý se objevili za pár minut.</p>
			<p class="MLP_text ParaOverride-1">„Jak je ti, holčičko?“ Táta si sedl ke mně a&#160;objal mě kolem ramen.</p>
			<p class="MLP_text ParaOverride-1">„Docela to jde. Jen jsem si připadala…“ Povzdychla jsem si a&#160;opřela se mu o&#160;rameno. „Chtěla bych, aby to bylo konečně za mnou.“</p>
			<p class="MLP_text ParaOverride-1">„Mrzí mě, že jsem ti tenkrát nepomohl. Musela jsi mít hroznej strach.“ Byl naštvanej. A&#160;taky smutnej.</p>
			<p class="MLP_text ParaOverride-1">„Už je to pryč,“ vyslovila jsem větu, kterou jsem si dennodenně opakovala.</p>
			<p class="MLP_text_-0-12- ParaOverride-1">Museli jsme tam zůstat až do konce projednávání pro případ, že by mě ještě chtěli předvolat. Když soudce vyhlásil přestávku, využil Aaron toho, že na chodbu proudily davy, a&#160;přišel za námi. Posadil se na protější lavičku. Díval se na mě. Nakonec vytáhl mobil a&#160;upřel na mě významný pohled. Začal psát. Brzy zapípala příchozí zpráva.</p>
			<p class="MLP_ZPRAVY_TUCNE"><span class="CharOverride-1">Miluju te. Udelam vsechno, abys na to mohla zapomenout. Nici me, ze jsem te s&#160;ni nechal. Naznacovala jsi, ze mas potize. Odpust mi to.</span></p>
			<p class="MLP_text_-12-12- ParaOverride-1">Zavrtěla jsem hlavou.</p>
			<p class="MLP_ZPRAVY_TUCNE"><span class="CharOverride-1">Nic jsi nevedel. Neres to. Miluju te.</span></p>
			<p class="MLP_text_-12-12- ParaOverride-1">Odeslala jsem zprávu a&#160;usmála se na něj. Byl tady se mnou a&#160;všechno se hned zdálo lepší. Viděla jsem jeho oči. Neklidné, plné emocí. Sklonil se k&#160;mobilu.</p>
			<p class="MLP_ZPRAVY_TUCNE"><span class="CharOverride-1">Dal bych si par facek. Je mi strasne lito, ze jsem na tebe kricel. Jsi uzasna.</span></p>
			<p class="MLP_text_-12-0- ParaOverride-1">Do očí se mi tlačily slzy. Zvedla jsem k&#160;němu hlavu a&#160;viděla, že vstává. Došel k&#160;automatu na vodu a&#160;naplnil kelímek. Přinesl mi ho.</p>
			<p class="MLP_text ParaOverride-1">„Slečno Dobsonová…“</p>
			<p class="MLP_text ParaOverride-1">Naše ruce se letmo dotkly.</p>
			<p class="MLP_text ParaOverride-1">„Děkuji, pane Collinsi.“</p>
			<p class="MLP_text ParaOverride-1">„Aarone?“ ozval se táta, který celou dobu předstíral, že nás vnímá asi tolik jako ten květináč s&#160;umělou kytkou, co stál na okně. „Chtěl jsem tě poprosit… mohl bys dnes večer přijet k&#160;nám domů? Mám ještě nějaké otázky ohledně těch cenných papírů, o&#160;kterých jsme mluvili minule.“</p>
			<p class="MLP_text ParaOverride-1">Aaron se rozzářil. „To nebude problém. Přijedu moc rád.“</p>
			<p class="MLP_text ParaOverride-1">Bob pokýval hlavou. Byla jsem u&#160;vytržení z&#160;toho, jak dokáže zachovat vážnou tvář.</p>
			<p class="MLP_text ParaOverride-1">„Děkuju,“ pravil spokojeně.</p>
			<p class="MLP_text ParaOverride-1">„Já děkuju,“ reagoval Aaron. Pak si ode mě vzal prázdný kelímek. Jeho pohled mě definitivně zbavil pocitu úzkosti. A&#160;rozhodně už jsem neměla studené ruce.</p>
		</div>
</body>
</html>