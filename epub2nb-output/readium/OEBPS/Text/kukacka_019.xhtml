<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-17" xml:lang="cs-CZ">
		<div class="_idGenObjectStyleOverride-1">
			<p id="_idParaDest-14" class="MLP_uroven2_kapitola ParaOverride-1">Cizí dcera</p>
			<p class="MLP_text_bez1radku ParaOverride-1">Léto bylo v&#160;plném proudu, ale blížila se bouřka. Na nebi pluly černé mraky a&#160;foukal studený vítr, který mě trochu probral. Bez ohlédnutí jsem vystoupala pár dřevěných schodů, které vedly na verandu domu. Kdyby mi v&#160;tu chvíli Aaron viděl do obličeje, musel by všechno poznat.</p>
			<p class="MLP_text ParaOverride-1">Zaklepala jsem a&#160;za dveřmi se vzápětí ozvaly spěšné kroky.</p>
			<p class="MLP_text ParaOverride-1">„Pam!“ zvolal Bob, když mě uviděl, a&#160;bouřlivě mě objal. Potěšilo mě to.</p>
			<p class="MLP_text ParaOverride-1">Zaslechla jsem, jak auto za mými zády nastartovalo. Ohlédla jsem se. Aaron nás bedlivě sledoval, ale když viděl, že je všechno v&#160;pořádku, zatroubil na pozdrav a&#160;odjel.</p>
			<p class="MLP_text ParaOverride-1">„On je moje alibi,“ vysvětlovala jsem. „Helen neví, že jsem tady. Ona… zakázala mi to.“</p>
			<p class="MLP_text ParaOverride-1">„Ode mě se to nedozví,“ reagoval se spikleneckým mrknutím. Přesto mi připadalo, že nebyl úplně v&#160;pohodě.</p>
			<p class="MLP_text ParaOverride-1">„Nešel jsi na ryby?“ Mezitím jsme se přesunuli do kuchyně. Byla mrňavá. Jen dřez, kamna, pár zašlých skříněk a&#160;jídelní stůl pro dva.</p>
			<p class="MLP_text ParaOverride-1">Bob se rozpačitě usmál. „No, kdybych odešel, těžko bys mě pak hledala.“</p>
			<p class="MLP_text ParaOverride-1">To mě dojalo. Čekal tu na mě, i&#160;když jsem mu řekla, že nepřijedu. Zrudlá nervozitou, ale s&#160;blaženým pocitem jsem si sedla ke stolu.</p>
			<p class="MLP_text ParaOverride-1">„Mám jen fazolovej guláš s&#160;chlebem.“</p>
			<p class="MLP_text ParaOverride-1">„To zní skvěle,“ uklidnila jsem ho.</p>
			<p class="MLP_text ParaOverride-1">„Když jsi byla malá, milovala jsi ho. Dáš si pivo?“</p>
			<p class="MLP_text ParaOverride-1">„Jo, pivo bude fajn.“</p>
			<p class="MLP_text ParaOverride-1">Podal mi jednu ze dvou plechovek, které vyndal z&#160;lednice. Sedl si proti mně a&#160;pustil se do jídla. Dlouho jsme mlčeli.</p>
			<p class="MLP_text ParaOverride-1">„Už je ti dobře?“ zeptal se, když po nás zůstaly jen chlebem dočista vytřené talíře. „Myslím tím… nemůže se to vrátit?“</p>
			<p class="MLP_text ParaOverride-1">„Všechny testy jsou negativní. A… cítím se fakt skvěle.“</p>
			<p class="MLP_text ParaOverride-1">Úlevně se usmál. Bylo na čase říct další lež. Neměla jsem na vy­branou.</p>
			<p class="MLP_text ParaOverride-1">„Měl bys něco vědět, Bobe.“</p>
			<p class="MLP_text ParaOverride-1">Narovnal se v&#160;ramenou a&#160;zatvářil se jako někdo, kdo očekává kopanec do břicha.</p>
			<p class="MLP_text ParaOverride-1">„Všechno jsem zapomněla. Myslím tím… úplně. I&#160;tebe, mámu… Ta operace mi něco udělala s&#160;hlavou.“ Ne, Aaron neměl pravdu. Nejsem člověk, kterému by lhaní šlo snadno. Ne tady a&#160;ne Bobovi. Bylo to jako mít v&#160;puse něco hodně hnusnýho.</p>
			<p class="MLP_text ParaOverride-1">„Aha.“ Napil se. „Takže jsem pro tebe… cizí?“</p>
			<p class="MLP_text ParaOverride-1">Přikývla jsem. Ticho, které nastalo, nebylo příjemné. Měla jsem potřebu omlouvat se. Udělat mu něčím radost. Hlavou mi blesklo, že bych dala snad cokoli, abych mohla být jeho skutečnou dcerou.</p>
			<p class="MLP_text ParaOverride-1">„Mrzí mě to.“</p>
			<p class="MLP_text ParaOverride-1">Bob se pousmál a&#160;mávl rukou, jako by o&#160;nic nešlo, ale nevěřila jsem mu.</p>
			<p class="MLP_text ParaOverride-1">A&#160;v&#160;tu chvíli jsem se rozhodla. Jsem teď Kingová, takže Bob je můj táta. Jedinej chlap v&#160;mém životě, kterej tomu označení opravdu odpovídal. Ať už to Pamela v&#160;minulosti pohnojila jakkoli, chtěla jsem to dát do pořádku.</p>
			<p class="MLP_text ParaOverride-1">„Co se mezi námi stalo?“ zeptala jsem se.</p>
			<p class="MLP_text ParaOverride-1">„No…,“ odkašlal si a&#160;palcem se podrbal na nose. „Máma ti nic neřekla?“</p>
			<p class="MLP_text ParaOverride-1">Jen jsem zavrtěla hlavou.</p>
			<p class="MLP_text ParaOverride-1">„Helen a&#160;já… odcizili jsme se. Bylas ještě hodně malá. Tak nějak… jsme prostě každej z&#160;jinýho těsta.“</p>
			<p class="MLP_text ParaOverride-1">Asi jsem si to uměla představit. Vlastně mi bylo záhadou, že se tihle dva vůbec dali dohromady.</p>
			<p class="MLP_text ParaOverride-1">„Ona vždycky žila jen pro rodinnou společnost. A&#160;já chtěl dál dělat svou práci.“ Rozpačitě se usmál. „Plnit poslání.“</p>
			<p class="MLP_text ParaOverride-1">Jo, jestli jsem někdy nějakýmu policajtovi věřila, že pro něj práce znamená něco jako vyšší poslání, tak to byl Bob.</p>
			<p class="MLP_text ParaOverride-1">„Zlobila se. Přemlouvala mě. Dokonce vyhrožovala. Možná jsem tehdy měl víc bojovat nebo se jí to snažit líp vysvětlit. Víš, nebyla vždycky taková. Třeba to, že si po svatbě vzala moje jméno, i&#160;když tolik lpěla na svém otci… Moc to pro mě znamenalo. Ale později jsme to všechno ztratili. Třeba jsme měli jít do poradny. Nevím…“</p>
			<p class="MLP_text ParaOverride-1">„Možná jste prostě neměli šanci,“ podotkla jsem.</p>
			<p class="MLP_text ParaOverride-1">„Trávil jsem v&#160;práci víc a&#160;víc času. Bral jsem si přesčasy. Prostě… bylo mi tam líp než v&#160;tom dusnu doma. Jenže mi nedošlo, co to udělá s&#160;tebou. Ona měla týdny na to, aby tě zpracovala. Začala ses mi vyhýbat.“</p>
			<p class="MLP_text ParaOverride-1">„Mrzí mě to,“ zopakovala jsem, ale on jen zavrtěl hlavou a&#160;chytil mě za ruku.</p>
			<p class="MLP_text ParaOverride-1">„Tohle je moje vina. Moje a&#160;Helen. Dítě za tohle nikdy nenese odpovědnost.“</p>
			<p class="MLP_text ParaOverride-1"><span class="MLP_znak_kurziva_11b">Vážně?</span> Neřekl to jen proto, aby mě uchlácholil? V&#160;myšlenkách jsem se vrátila o&#160;několik let zpátky. Opravdu nejsem zodpovědná za to, že se Jim odstěhoval? Že máma měla potřebu vydělat jakýmkoli způsobem víc peněz, abych se já měla dobře?</p>
			<p class="MLP_text ParaOverride-1">Neměla jsem však čas o&#160;tom dál přemýšlet, protože Bob si přikryl obličej rukama.</p>
			<p class="MLP_text ParaOverride-1">„Udělal jsem hroznou věc, Pam.“</p>
			<p class="MLP_text ParaOverride-1">Zatajil se mi dech. Co mohl udělat tak hroznýho? Vždyť on byl vždycky naprosto férovej!</p>
			<p class="MLP_text ParaOverride-1">„Víš, někoho jsem měl. Známost.“ Odkašlal si. „Máma to asi neví. Tenkrát jsem se od vás zrovna odstěhoval. A&#160;zamiloval jsem se. Podrobnosti nejsou důležitý. Já jen… Chci, abys to věděla. Nejsem svatej.“ Napjatě se na mě podíval.</p>
			<p class="MLP_text ParaOverride-1">„To není nic strašnýho. Bylo by divný, kdyby sis za ty roky nikoho nenašel.“</p>
			<p class="MLP_text ParaOverride-1">„Pamelo, to není všechno.“</p>
			<p class="MLP_text ParaOverride-1">Natáhla jsem k&#160;němu ruku. Chtěla jsem ho povzbudit. Úplně jsem zapomněla, že v&#160;tomhle příběhu jen zaskakuju.</p>
			<p class="MLP_text ParaOverride-1">„Jestli máme začít znovu, měla bys vědět všechno.“ Zadíval se na mě. „Měl jsem s&#160;ní dítě. Dceru. Já… celý roky jsem to jen tušil. Ta žena byla vdaná a&#160;tvrdila mi, že to dítě má se svým mužem.“</p>
			<p class="MLP_text ParaOverride-1">Chvíli jen seděl a&#160;očima probodával desku stolu.</p>
			<p class="MLP_text ParaOverride-1">„V&#160;ten den, kdy ses vrátila z&#160;nemocnice a&#160;já vtrhl k&#160;vám domů… Tehdy jsem se dozvěděl, že to děvče opravdu byla moje dcera. Jenže…“ Zavřel oči a&#160;zpod zavřených víček se mu řinuly slzy.</p>
			<p class="MLP_text ParaOverride-1">„Umřela, Pam. Moje holčička je mrtvá. Já ji skoro neznal. Viděl jsem ji jen párkrát. Běžel jsem za tebou, protože jsem najednou umíral hrůzou, že bych mohl ztratit i&#160;tebe. Promarnil jsem tolik let…“ Podíval se na mě. „Možná mě budeš nenávidět…“</p>
			<p class="MLP_text ParaOverride-1">„Kolik… kolik jí bylo?“ zeptala jsem se opatrně.</p>
			<p class="MLP_text ParaOverride-1">„Sedmnáct. Ještě taková mladá…“ Narovnal se a&#160;otřel si slzy do rukávu košile. „Často měla trable. Nabízel jsem její mámě pomoc, ale… vždycky mě odbyla slovy, ať se nestarám, když není moje.“</p>
			<p class="MLP_text ParaOverride-1">Sedmnáct. Jako já. A&#160;taky lítala v&#160;malérech. Ztěžka jsem polykala. Jako by mluvil o&#160;mně. Myslela jsem na to, jak se mi v&#160;minulosti snažil pomoct, a&#160;na okamžik mě napadla naprosto šílená myšlenka. Okamžitě jsem ji ale zahnala. To nemohla být pravda. Takové věci se nedějí.</p>
			<p class="MLP_text ParaOverride-1">Místo toho jsem se zhluboka nadechla a&#160;stiskla mu ruku.</p>
			<p class="MLP_text ParaOverride-1">„Mám tě ráda, tati,“ zašeptala jsem.</p>
			<p class="MLP_text ParaOverride-1">A&#160;jemu to zjevně stačilo. Hlučně se vysmrkal a&#160;zeptal se, jestli pořád chci jít na ty ryby. Vypadal, že by rád změnil téma. Nadšeně jsem souhlasila. Rybaření byl dobrý nápad.</p>
			<p class="MLP_text ParaOverride-1">Bob si přehodil přes rameno ruksak s&#160;pruty. Jak se ukázalo později, nesl ho úplně zbytečně. Když jsme se usadili v&#160;tichém zákoutí jednoho z&#160;ramen řeky Illinois, ani ho nevybalil. Koukali jsme do vody a&#160;občas prohodili pár slov. O&#160;jeho práci, o&#160;babičce Kingové. Neměl ale potřebu vyprávět mi, jaká jsem byla jako dítě, a&#160;já neměla potřebu se na to ptát. Jako by mě přijal takovou, jaká jsem právě teď. Stejně jako jsem já všema deseti brala jeho. Minulost teď nebyla tak důležitá. Už strašně dávno jsem nezažila takový klid.</p>
			<p class="MLP_text ParaOverride-1">Přestože se vlastně nic nedělo, odpoledne strávené s&#160;Bobem uteklo strašně rychle.</p>
			<p class="MLP_text ParaOverride-1">„Ty a&#160;ten Collins,“ nadhodil Bob, když jsme si prošlapávali cestu zpátky do Morissu.</p>
			<p class="MLP_text ParaOverride-1">„Hm?“</p>
			<p class="MLP_text ParaOverride-1">„Máma tě do svatby nutí? Protože jestli ho nechceš, tak se na něj vykašli. Je to tvůj život. Asi tě to překvapí, ale peníze nejsou všechno.“</p>
			<p class="MLP_text ParaOverride-1">Musela jsem se usmát. Bob šel přede mnou a&#160;nejspíš využil toho, že je otočený zády. Neuměla jsem si představit, jak by mi tohle moudro říkal do očí.</p>
			<p class="MLP_text ParaOverride-1">„Já vím,“ odpověděla jsem a&#160;cítila, jak se mi v&#160;hrudi zase rozlévá ten blažený pocit. Ostatně jako vždycky, když jsem na pana Collinse jen pomyslela. „Ale ono nám to překvapivě asi začíná… klapat.“</p>
			<p class="MLP_text ParaOverride-1">„Tak to je skvělá zpráva,“ uzavřel Bob a&#160;dál už se k&#160;tomu nevracel.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Do Morrisu jsem se vrátil o&#160;něco dřív, než jsme se dohodli. Ten den šly stejně veškeré mé pracovní plány do kytek, takže jsem vyřídil jen nějaké papírování a&#160;pár telefonátů. Čekání v&#160;autě před domem jsem využil k&#160;tomu, abych zavolal mámě a&#160;oficiálně jí oznámil, že hodlám Pamelu přivést na rodinnou večeři. Nečekal jsem, že bude mít radost, takže mě její reakce nijak nezaskočila. Nerozmlouvala mi to a&#160;věděl jsem, že se k&#160;ní bude chovat mile, ale bylo znát, že není představou někoho takového ve svém domě zrovna dvakrát nadšená.</p>
			<p class="MLP_text ParaOverride-1">Potom už jsem jen seděl, čekal a&#160;díval se, jak se na skla auta spouští liják. Na moment se mě zmocnil zneklidňující pocit, že jsem přehlédl nějaký zásadní fakt. Představil jsem si válečnou poradu Helen Kingové s&#160;Pamelou a&#160;viděl jsem je, jak se vysmívají mé naivitě. Pak se mi ale vybavilo posledních pár dní a&#160;tu absurdní myšlenku jsem zahnal.</p>
			<p class="MLP_text ParaOverride-1">Když jsem uslyšel blížící se hlasy, vystoupil jsem z&#160;auta. Všichni tři jsme skoro zároveň vběhli pod střechu dřevěné verandy. Jediný pohled na Pam a&#160;všechno se zdálo úplně v&#160;pořádku. Crčela z&#160;ní voda, ale doslova zářila. Přísahal bych, že mě ráda vidí, a&#160;věděl jsem úplně jistě, že já moc rád vidím ji.</p>
			<p class="MLP_text ParaOverride-1">„Náčelníku Kingu.“ Její otec si mě zkoumavě prohlížel&#160;– ostatně jako pokaždé, když jsme se setkali&#160;–, a&#160;pak mi potřásl rukou. Tentokrát se i&#160;pousmál.</p>
			<p class="MLP_text ParaOverride-1">„Slečno Kingová,“ pozdravil jsem Pamelu a&#160;uvědomil si, jak to znělo šťastně. Když jsem ji k&#160;sobě přitáhl, jako by se jí rozsvítily oči. Nehrála se mnou žádnou hru. Prostě se mi dívala přímo do očí, usmívala se a&#160;všechno na ní volalo, že se jí moc líbí v&#160;mé náruči.</p>
			<p class="MLP_text ParaOverride-1">Některé věci se dějí úplně přirozeně. Dýchání, bušení srdce, líbání Pam… Voněla deštěm a&#160;květinovým parfémem.</p>
			<p class="MLP_text ParaOverride-1">„Pojedeme?“ zeptal jsem se, když jsem si i&#160;přes mlhu ve své hlavě uvědomil, že její otec už nějakou dobu velmi soustředěně zkoumá suky na dřevěné střeše verandy.</p>
			<p class="MLP_text ParaOverride-1">Přikývla. Podívala se na Boba Kinga a&#160;zčervenala.</p>
			<p class="MLP_text ParaOverride-1">„Už musím… tati.“</p>
			<p class="MLP_text ParaOverride-1">Váhavě ho objala. Jako by to byla věc, na kterou ani jeden z&#160;nich nebyl zvyklý. A&#160;podle toho, co jsem věděl, opravdu nebyla. Zdálo se, že změna Pameliny osobnosti mění její vztahy na všech frontách. Už jsem nepochyboval o&#160;tom, že jsem udělal správnou věc, když jsem ji sem vzal.</p>
			<p class="MLP_text ParaOverride-1">Celou cestu zpátky se na mě dívala tak vděčně, že mi málem začínalo být malé sako, jak jsem se dmul pýchou. Výraz v&#160;její tváři se ale změnil, hned jak jsme přijeli na pozemek domu Helen Kingové. Bylo to jako překročit neviditelnou hranici začarovaného království. Pamela se zatvářila ustaraně. Vypnul jsem motor a&#160;chytil ji za ruku.</p>
			<p class="MLP_text ParaOverride-1">„Mračíš se,“ upozornil jsem ji a&#160;druhou rukou se dotkl jejího nakrčeného čela. Místo odpovědi si jen nešťastně povzdechla.</p>
			<p class="MLP_text ParaOverride-1">„Zkomplikovala jsem ti den?“ zeptala se potom. Očividně se snažila změnit téma.</p>
			<p class="MLP_text ParaOverride-1">Pokrčil jsem rameny. „Zkomplikovala. Ale hezky.“</p>
			<p class="MLP_text ParaOverride-1">A&#160;vážně to tak bylo. Neplánovaně jsme spolu strávili pár hodin navíc a&#160;já si těžko dokázal představit lepší program.</p>
			<p class="MLP_text ParaOverride-1">„Vážně?“ Její hlas zněl nevěřícně.</p>
			<p class="MLP_text ParaOverride-1">Natáhl jsem k&#160;ní ruku a&#160;pohladil ji po tváři.</p>
			<p class="MLP_text ParaOverride-1">„Pořád nevím, co si o&#160;tobě myslet…,“ přiznal jsem. „Jsi strašně zajímavá,“ dodal jsem, když reagovala poplašeným výrazem.</p>
			<p class="MLP_text ParaOverride-1">„Ani nevíš, jakou mi to dá práci,“ zavtipkovala. Potom se zhluboka nadechla a&#160;pohladila mě na zádech pod sakem. Líbat ji bylo stejně nové a&#160;vzrušující jako všechno, co se jí týkalo. Nechtělo se mi přestat. Už nikdy.</p>
			<p class="MLP_text ParaOverride-1">„Mám tě plnou hlavu,“ pokračoval jsem v&#160;upřímnosti obnažené až na dřeň, která mě samotného překvapila. Nechtěl jsem náhodou postupovat pomalu a&#160;opatrně? Místo toho mě však napadla zneklidňující myšlenka, jestli ten nový světadíl neobjevuji úplně sám. Pamela zatím nikdy neřekla, co si o&#160;tom všem myslí. Kromě jejího váhavého souhlasu s&#160;tím, že spolu zkusíme chodit, jsem do této chvíle nic zásadního neslyšel.</p>
			<p class="MLP_text ParaOverride-1">„Tohle tě samozřejmě k&#160;ničemu nezavazuje,“ dodal jsem spěšně. Ještě pořád jsem ji držel v&#160;náruči, takže jsem se vyjadřoval jako nervózní puberťák. „Nemáš povinnost mi dovolit, abych…“</p>
			<p class="MLP_text ParaOverride-1">Odtáhla se a&#160;vyjeveně se na mě podívala.</p>
			<p class="MLP_text ParaOverride-1">„To myslíš vážně?“ zeptala se.</p>
			<p class="MLP_text ParaOverride-1">„To, že tě mám plnou hlavu, nebo že mě můžeš kdykoli zastavit?“ Uvnitř jsem cítil příjemné napětí, které mohlo přerůst ve výbuch nevázaného smíchu, stejně jako v&#160;další divoký útok na její rty.</p>
			<p class="MLP_text ParaOverride-1">„Oboje…,“ přiznala s&#160;plachým úsměvem.</p>
			<p class="MLP_text ParaOverride-1">„Ale já to myslím úplně vážně. Oboje.“ Opravdu jsem se jí právě teď přiznal, že… K&#160;čemu jsem se jí to vlastně přiznal? Zamrazilo mě.</p>
			<p class="MLP_text ParaOverride-1">„Chtěla bych zůstat s&#160;tebou,“ zašeptala. Tou jedinou větou dokonale vymazala jakákoli <span class="MLP_znak_kurziva_11b">ale</span>, která mi neustále strašila v&#160;hlavě.</p>
			<p class="MLP_text ParaOverride-1">„Takže je všechno v&#160;nejlepším pořádku,“ konstatoval jsem prostě. Najednou jsem se cítil totálně vyčerpaný, jako bych měl za sebou celodenní práci v&#160;kamenolomu. Opírala si hlavu o&#160;mé rameno a&#160;já ji šimral prsty vzadu na krku. Venku šuměl déšť a&#160;retro hodiny vsazené v&#160;palubní desce auta tiše odtikávaly své vteřiny.</p>
			<p class="MLP_text ParaOverride-1">„Budu muset jet,“ řekl jsem omluvně… a&#160;opravdu nerad. Políbil jsem ji pod ucho a&#160;potom znovu na krk.</p>
			<p class="MLP_text ParaOverride-1">„Práce?“ protáhla s&#160;potlačovaným zklamáním.</p>
			<p class="MLP_text ParaOverride-1">„Práce.“</p>
			<p class="MLP_text ParaOverride-1">Povzdychla si.</p>
			<p class="MLP_text ParaOverride-1">„A&#160;jsem jenom člověk, Pamelo.“ Významně jsem se na ni podíval. Hlavou mi běžela slova jako <span class="MLP_znak_kurziva_11b">voňavá</span>, <span class="MLP_znak_kurziva_11b">měkká</span>, <span class="MLP_znak_kurziva_11b">elektrizující</span> a&#160;<span class="MLP_znak_kurziva_11b">tak blízko</span>…</p>
			<p class="MLP_text ParaOverride-1">Nejdřív se tvářila nechápavě, vzápětí ale zrudla.</p>
			<p class="MLP_text ParaOverride-1">„Aha,“ odtušila. „Jdeme na to strašně pomalu a&#160;tobě je osmadvacet,“ rýpla si.</p>
			<p class="MLP_text ParaOverride-1">„Tak nějak.“ Zase se mi chtělo smát. „Ale svým způsobem si to užívám,“ uklidňoval jsem ji, když se jí ve tváři objevil provinilý výraz. „Máme spoustu času.“</p>
			<p class="MLP_text ParaOverride-1">Přikývla a&#160;pak z&#160;nějakého důvodu posmutněla.</p>
			<p class="MLP_text ParaOverride-1">„Uvidíme se už za pár hodin,“ snažil jsem se ji povzbudit.</p>
			<p class="MLP_text ParaOverride-1">„Co si mám obléct?“ zeptala se znepokojeně.</p>
			<p class="MLP_text ParaOverride-1">„Něco neformálního. Bude tam jen moje rodina.“</p>
			<p class="MLP_text ParaOverride-1">Povzdychla si.</p>
			<p class="MLP_text ParaOverride-1">„Ty máš strach!“ zvolal jsem se smíchem.</p>
			<p class="MLP_text ParaOverride-1">Zamračila se na mě. „Taky bys ho měl, kdybys byl na mém místě.“</p>
			<p class="MLP_text ParaOverride-1">„Budou tě milovat,“ ujišťoval jsem ji. <span class="MLP_znak_kurziva_11b">Jak by nemohli?</span></p>
			<p class="MLP_text ParaOverride-1">Usmála se a&#160;chvíli se na mě dívala tak zálibně a&#160;spokojeně… tak krásně…</p>
			<p class="MLP_text ParaOverride-1">„Už vážně musím,“ připomněl jsem nerad.</p>
			<p class="MLP_text ParaOverride-1">„Já vím.“</p>
			<p class="MLP_text ParaOverride-1">„Tak už vystup,“ zašeptal jsem.</p>
			<p class="MLP_text ParaOverride-1">„To mě ale nejdřív budeš muset pustit.“ Zasténal jsem.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Do haly jsem vešla obezřetně, jako bych se ocitla na zaminovaném území. Přechod ze světa Aarona Collinse do světa Helen Kingové byl jako studená sprcha. Jakoby odnikud se vyloupl Richard a&#160;přál mi pěkný podvečer.</p>
			<p class="MLP_text ParaOverride-1">„Matka je doma?“ zeptala jsem se cestou ke schodům.</p>
			<p class="MLP_text ParaOverride-1">„Ano, slečno. Ráda by vás viděla.“</p>
			<p class="MLP_text ParaOverride-1">Tak jo. Už je to tady. Nohy jsem najednou měla jako z&#160;olova. Když jsem klepala na dveře její pracovny, zpotily se mi dlaně.</p>
			<p class="MLP_text ParaOverride-1">Helen seděla za stolem. Na špičce nosu měla brýle na čtení a&#160;probírala se nějakými papíry. Překvapilo mě, když jsem na stole zahlédla broušenou sklenici s&#160;nějakým alkoholem. Byla skoro dopitá.</p>
			<p class="MLP_text ParaOverride-1">„Posaď se.“</p>
			<p class="MLP_text ParaOverride-1">Beze slova jsem poslechla.</p>
			<p class="MLP_text ParaOverride-1">„Všechno v&#160;pořádku?“ zeptala se.</p>
			<p class="MLP_text ParaOverride-1">Přikývla jsem. Nehodlala jsem jí vykládat, jak moc.</p>
			<p class="MLP_text ParaOverride-1">„Rozumíte si,“ konstatovala, zatímco mě rentgenovala přes obroučky brýlí.</p>
			<p class="MLP_text ParaOverride-1">„Zdá se, že ano,“ odpověděla jsem stručně. Při představě, že bych Helen měla vyprávět o&#160;jediné minutě strávené s&#160;Aaronem, se ve mně všechno bouřilo.</p>
			<p class="MLP_text ParaOverride-1">Otevřela šuplík po své pravé ruce, něco z&#160;něj vyndala a&#160;pak ke mně natáhla ruku. Na dlani jí ležel zásnubní prsten. <span class="MLP_znak_kurziva_11b">Ouvej</span>…</p>
			<p class="MLP_text ParaOverride-1">„Nesnaž se mi tvrdit, že sis ho tu zapomněla omylem!“ zarazila mě uprostřed nádechu. Vypadala rozzlobeně, ale nepouštěla na mě takovou hrůzu jako včera. Připadala mi spíš strašně unavená a&#160;ustaraná.</p>
			<p class="MLP_text ParaOverride-1">„Promiň,“ řekla jsem po bleskové úvaze na téma <span class="MLP_znak_kurziva_11b">lhát, či nelhat</span>. „Ale já tě s&#160;sebou na rande nechtěla. Sbližujeme se a…“ Upřela jsem na ni rozpačitý pohled.</p>
			<p class="MLP_text ParaOverride-1">„Sbližujete se,“ zopakovala bezbarvě.</p>
			<p class="MLP_text ParaOverride-1">Zmateně jsem zamrkala. Že by se jí na tom něco nelíbilo? Pomalu jsem si navlékla prsten. Bylo to jako zacvaknout policejní pouta.</p>
			<p class="MLP_text ParaOverride-1">„Příliš snadno ztrácíš ze zřetele to, co je opravdu podstatné.“ Opřela se v&#160;křesle a&#160;sundala si brýle. Na chvíli zavřela oči. „Je dobře, že ti začal věřit. Nikdy bych si nemyslela, že to dokážeš tak snadno,“ dodala.</p>
			<p class="MLP_text ParaOverride-1">Vím, že mě nechtěla urazit, ale urazila.</p>
			<p class="MLP_text ParaOverride-1">„Ale nepřeháněj to tolik,“ pokračovala.</p>
			<p class="MLP_text ParaOverride-1">„Ne?“ Připadala jsem si jako dostihový kůň. Zrychlit. Zpomalit. Přeskočit…</p>
			<p class="MLP_text ParaOverride-1">„Nezapomeň, že s&#160;ním nesmíš do postele.“</p>
			<p class="MLP_text ParaOverride-1">Málem jsem se zakuckala. „Cože?!“</p>
			<p class="MLP_text ParaOverride-1">„Nevím, jak moc zaostalá je tvá sexuální výchova, ale nějakým zázrakem jsi ještě s&#160;nikým nespala. Pamela ano a&#160;Collins to velmi dobře ví. Pokud spolu budete…“ Konečně projevila alespoň náznak rozpaků.</p>
			<p class="MLP_text ParaOverride-1">Mně se zatím obracel žaludek naruby. Nevěděla jsem, co jí na to mám říct. Držet si Aarona od těla? Ježkovy oči, jak asi?</p>
			<p class="MLP_text ParaOverride-1">„Je tu samozřejmě možnost drobného chirurgického zákroku, pokud bys trvala na tom, že vaše manželství bude se vším všudy.“ Rozčileně mlaskla. „Tohle není hra, Pamelo! Absolutně nic nemůžeme nechat náhodě! Co tě to napadlo? Chtěla jsem sice, abys na něj byla milá, ale nemyslela jsem tím, aby ses do toho vrhla tak po hlavě!“</p>
			<p class="MLP_text ParaOverride-1">„Řekla jsem mu, že jsem všechno zapomněla. Věří mi to,“ bránila jsem se chabě. Víc než kdy dřív jsem se cítila jako Helenin zaměstnanec. V&#160;tu chvíli jsem ji za to, že mi to připomněla, nesnášela.</p>
			<p class="MLP_text ParaOverride-1">„To jsi udělala dobře,“ uznala. Sáhla pro sklenici, a&#160;ať v&#160;ní bylo cokoli, kopla to do sebe, ani nemrkla. „Collins není hlupák! Sleduji ho už pár let. Má instinkty, zdravou míru podezíravosti. Je chytrý. Nejpozději za pár měsíců mu spadnou růžové brýle a&#160;pak začne řešit, koho si to vlastně vzal a&#160;proč sis ještě na nic nevzpomněla. A&#160;to tvé panenství…“ Pohoršeně zavrtěla hlavou.</p>
			<p class="MLP_text ParaOverride-1">Popadl mě vztek. Taky jsem se litovala a&#160;bylo mi do pláče. Ze všech sil jsem se snažila před Helen nebrečet.</p>
			<p class="MLP_text ParaOverride-1">„Zamilovala ses,“ konstatovala. „To bylo velmi… hloupé,“ dodala unaveně. Připadala mi jako režisérka, která nedokáže natvrdlé herce přimět, aby se pořádně naučili roli.</p>
			<p class="MLP_text ParaOverride-1">Chtěla jsem odseknout, že jí pěkně děkuju za rozbor situace, ale nešlo to. Raději jsem jen zarytě mlčela.</p>
			<p class="MLP_text ParaOverride-1">Helen si povzdychla, sáhla někam do útrob stolu a&#160;vyčarovala láhev bourbonu. Dolila si.</p>
			<p class="MLP_text ParaOverride-1">„Holka jako ty by už měla mít jasno v&#160;tom, co je důležité. Nikdy jsem ti netvrdila, že to budeš mít lehké. Ale teď už nemůžeš couvnout.“</p>
			<p class="MLP_text ParaOverride-1">„Nehodlám z&#160;toho vycouvat,“ odpověděla jsem a&#160;otřela jsem si oči.</p>
			<p class="MLP_text ParaOverride-1">„Dobře.“</p>
			<p class="MLP_text ParaOverride-1">„Můžu jít?“</p>
			<p class="MLP_text ParaOverride-1">„Jistě,“ odpověděla zamyšleně. „Potřebuješ pomoct s&#160;výběrem oblečení na tu večeři?“ zeptala se se zájmem a&#160;vlastně docela laskavě.</p>
			<p class="MLP_text ParaOverride-1">Zavrtěla jsem hlavou a&#160;vstala. Ona se vrátila k&#160;pročítání nějakých papírů.</p>
			<p class="MLP_text ParaOverride-1">„Nepodělám to,“ ujistila jsem ji.</p>
			<p class="MLP_text ParaOverride-1">Reagovala strojeným úsměvem.</p>
			<p class="MLP_text ParaOverride-1">„Nikdo ti nebrání, aby sis to trochu zpříjemnila,“ zavolala za mnou. „Jen prostě nezapomínej, co je nejdůležitější.“</p>
			<p class="MLP_text ParaOverride-1">Zůstala jsem stát s&#160;rukou na klice. Helen netušila, o&#160;čem mluví. Jak mám zařadit zpátečku? Zajímalo by mě, jestli jí uprostřed hrudníku nechybí jeden podstatný orgán. Pak jsem si ale vzpomněla na umírající Pamelu.</p>
			<p class="MLP_text ParaOverride-1">„Ještě jsem ti ani neřekla…“ Otočila jsem se k&#160;ní. Tázavě zvedla obočí. „Mrzí mě, co se stalo Pamele. Často na ni musím myslet. Vím, že to máš těžký.“</p>
			<p class="MLP_text ParaOverride-1">Proměnila se v&#160;ledovou sochu. „Můžeš jít,“ ukončila náš rozhovor tiše.</p>
			<p class="MLP_text ParaOverride-1">Zmizela jsem tak rychle, jak jsem dokázala.</p>
		</div>
</body>
</html>