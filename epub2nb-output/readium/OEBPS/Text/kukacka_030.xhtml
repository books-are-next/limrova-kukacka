<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-28" xml:lang="cs-CZ">
		<div class="_idGenObjectStyleOverride-1">
			<p id="_idParaDest-25" class="MLP_uroven2_kapitola ParaOverride-1">Marie Dobsonová II.</p>
			<p class="MLP_text_bez1radku ParaOverride-1">U&#160;Tea jsem se zabydlela docela rychle. Nebylo to nijak těžké&#160;– moc jsem toho neměla a&#160;ven jsem raději nevycházela ani v&#160;noci. Zbytky zdravého rozumu mi nakonec zachránila práce v&#160;jeho mrňavém kanclu. Zoufale jsem se snažila, aby mi nezbyl čas ani síla na přemýšlení.</p>
			<p class="MLP_text ParaOverride-1">Uplynul skoro týden. Byla jsem zvyklá vstávat brzy a&#160;dojít si do kuchyně pro jídlo dřív, než se někdo objeví. Ve skladu potravin jsem našla včerejší pečivo a&#160;v&#160;lednici mísu naloženého masa, které už za chvíli prskalo na pánvi. Jídlo jsem si pak vzala na bar a&#160;pustila televizi. Nemohla jsem si pomoct a&#160;den co den jsem sledovala zprávy. Nutně jsem potřebovala vědět, co je s&#160;Aaronem. Kromě zmínky o&#160;tom, že akcie Collins Industries zaznamenaly mírný pokles, o&#160;něm ale nikdy nic neříkali. Na bulvár jsem se dívat neodvážila.</p>
			<p class="MLP_text ParaOverride-1">Jedla jsem a&#160;zvuk měla ztlumený, takže když se na obrazovce objevila Helenina fotografie, zběsile jsem sáhla po ovladači a&#160;převrhla při tom sklenici s&#160;kolou.</p>
			<p class="MLP_text ParaOverride-1">„… prozatím vyloučila cizí zavinění. Přesnější informace ale přinese až pitva. Podle záběrů, které jsme pořídili, není na místě nehody patrná žádná brzdná dráha, takže se nabízejí spekulace o&#160;poškozených brzdách, mikrospánku, nebo dokonce sebevraždě.“</p>
			<p class="MLP_text ParaOverride-1">Místo jsem nepoznávala, ale podle jachet to mohlo být pobřeží v&#160;Evanstonu, asi míli od Helenina domu. Ale to auto, které z&#160;vody vytahoval jeřáb… Ano. Sytě červený Aston Martin.</p>
			<p class="MLP_text ParaOverride-1">„Policejní šéf Robert King, manžel majitelky King Petroleum, se k&#160;případu odmítl vyjádřit.“</p>
			<p class="MLP_text ParaOverride-1">Střih a&#160;naskočila jiná zpráva.</p>
			<p class="MLP_text ParaOverride-1">V&#160;první chvíli jsem nebyla schopná vůbec ničeho. V hrudi jsem cítila obrovský tlak. Asi jako kdyby se mi srdce změnilo v&#160;kus železa nebo šutru a&#160;teď mačkalo plíce. Nemohla jsem tomu uvěřit. Blbost. Omyl. Určitě.</p>
			<p class="MLP_text ParaOverride-1">Přepnula jsem na jiný kanál. Tam už byli u&#160;počasí. Čekala jsem. Snídaně stydla a&#160;kola s&#160;pleskáním odkapávala z&#160;barového pultu.</p>
			<p class="MLP_text ParaOverride-1">„Jsi ranní ptáče, Kuře,“ zaslechla jsem za sebou. Jenže zrovna běžela znělka další série zpráv a&#160;já se očima vpíjela do obrazovky.</p>
			<p class="MLP_text ParaOverride-1">„Stalo se…,“ ozval se vedle mě Teův hlas. Nedopověděl.</p>
			<p class="MLP_text ParaOverride-1">Podobné záběry, ale z&#160;jiného úhlu. A&#160;pak ten černý pytel. Nesli ho do sanitky na nosítkách.</p>
			<p class="MLP_text ParaOverride-1">„Ropná magnátka a&#160;majitelka sítě čerpacích stanic Black Crown Helen Kingová zemřela při autonehodě. Podle nejnovějších zpráv ve vysoké rychlosti prorazila svodidla a&#160;sjela do moře v&#160;oblasti evanstonského jacht klubu. Vůz i&#160;s&#160;mrtvým tělem objevili jachtaři dnes brzy ráno. Příčiny nehody odhalí až technická expertiza a&#160;pitva. Vzhledem k&#160;dosud zjištěným skutečnostem a&#160;také problémům, se kterými se firma King Petroleum potýkala, ale není vyloučena ani sebevražda. Akcie společnosti celý týden prudce klesají. Manžel zemřelé, policejní náčelník Robert King, se k&#160;nehodě odmítl vyjádřit. Dědičku společnosti Pamelu Kingovou se nám nepodařilo zastihnout.“</p>
			<p class="MLP_text ParaOverride-1">„Kuře?“</p>
			<p class="MLP_text ParaOverride-1">Srdce se mi pořád ne a&#160;ne rozběhnout.</p>
			<p class="MLP_text ParaOverride-1">„Kuře, dejchej! Jsi bílá, jak kdybys do tý vody spadla ty.“</p>
			<p class="MLP_text ParaOverride-1">Teo mě chytil kolem ramen a&#160;pak mi vlepil facku. Pomohlo to. Začala jsem brečet.</p>
			<p class="MLP_text ParaOverride-1">Cítila jsem se podobně, jako když tehdy v&#160;lese kousek ode mě spadl strom. Zachvátil mě třas a&#160;chlad, jako bych se nějakým nedopatřením ocitla v&#160;mrazáku.</p>
			<p class="MLP_text ParaOverride-1">„Ona to plánovala,“ hlesla jsem. Vybavila se mi její tvář. I&#160;věci, které říkala.</p>
			<p class="MLP_text_-I- ParaOverride-1">Vezměte si to auto a&#160;klidně všechno, co je ve vašem pokoji. Věřte mi, že už to nebudu potřebovat…</p>
			<p class="MLP_text ParaOverride-1">„Jak to, že mi to nedošlo? Propustila i&#160;Gordona!“ vzlykla jsem. Bojovala jsem o&#160;dech.</p>
			<p class="MLP_text ParaOverride-1">Teo mě opatrně sundal z&#160;barové židle a&#160;natlačil do jednoho z&#160;křesel. Zuby mi hlasitě cvakaly. Přitiskl mi k&#160;puse nějakou sklenici a&#160;donutil dát si pár hltů. Rozkašlala jsem se.</p>
			<p class="MLP_text ParaOverride-1">„Klid, Kuře,“ nabádal mě napůl vyděšeně, napůl rozčileně.</p>
			<p class="MLP_text ParaOverride-1">Uvědomila jsem si, že teď naopak dýchám příliš rychle. Motala se mi hlava. Musela jsem se hodně soustředit, abych si dokázala srovnat zběsile pádící myšlenky. Pořád jsem tomu nemohla uvěřit. Helen je mrtvá? Jenže někde uvnitř jsem věděla, že to do sebe všechno zapadá. Nepotrestala mě, neublížila mi. Protože už to pro ni nemělo smysl. Téměř tolik jako její smrt mě ale šokovalo i&#160;vědomí, že mi na ní za těch pár měsíců asi opravdu začalo záležet. Hlavou mi blesklo, že by se to nestalo, kdybych se Aaronovi ke všemu nepřiznala. Náhle se mi udělalo strašně špatně od žaludku.</p>
			<p class="MLP_text ParaOverride-1">„Nechceš si třeba zapálit? Nebo na vzduch?“ vyptával se mě Teo.</p>
			<p class="MLP_text ParaOverride-1">Zavrtěla jsem hlavou. Prožívala jsem něco jako <span class="MLP_znak_kurziva_11b">prozření</span>. Všechno jsem viděla z&#160;ptačí perspektivy. Helen, Aarona, Boba i&#160;sebe. Jako by to byl film, který včera běžel v&#160;kině. Všechno, co jsem udělala a&#160;řekla. Pocit nevolnosti ještě vzrostl.</p>
			<p class="MLP_text ParaOverride-1">Teo si ke mně přitáhl křeslo a&#160;chytil mě za obě ruce.</p>
			<p class="MLP_text ParaOverride-1">„Nechceš si jít lehnout? Myslím, že Camilla má nějaký prášky na spaní…“</p>
			<p class="MLP_text ParaOverride-1">„Díky, ale ne.“ Hlas už se mi nechvěl. Zněl podivně dutě. Už jsem nepotřebovala týdny na to, abych si rozmyslela, co musím udělat. Věděla jsem to.</p>
			<p class="MLP_text ParaOverride-1">Zadívala jsem se na Tea. Jako obvykle měl o&#160;mě starost.</p>
			<p class="MLP_text ParaOverride-1">„Hádám, že teď vypukne zběsilé pátrání po dědičce,“ nadhodil.</p>
			<p class="MLP_text ParaOverride-1">Zamračila jsem se na něj. „Co tím chceš říct?“</p>
			<p class="MLP_text ParaOverride-1">„No, spousta lidí by ti asi chtěla vnutit osm miliard, jestli se nepletu,“ usmál se opatrně.</p>
			<p class="MLP_text ParaOverride-1">„Ty jsi mě asi neposlouchal!“ Nechtěla jsem na něj křičet, vážně ne. Nikdo s&#160;pudem sebezáchovy by to neudělal. Ale Teo uvažoval přesně tak, jak bych ještě před pár týdny uvažovala já, a&#160;mě to rozčílilo.</p>
			<p class="MLP_text ParaOverride-1">Jeho obočí vytvořilo tlusté hrozivé V.</p>
			<p class="MLP_text ParaOverride-1">„Kuře, jestli řekneš slovo láska, budu ti muset vrazit další facku,“ zahřímal.</p>
			<p class="MLP_text ParaOverride-1">„O&#160;to tu teď nejde!“ odsekla jsem netrpělivě. „Minimálně dva lidi vědí, že nejsem skutečná Pamela. Aaron Collins to Helen řekl jasně&#160;– buď skončíme s&#160;tou maškarádou, nebo nás udá. Já už se nemůžu vydávat za Pamelu Kingovou!“</p>
			<p class="MLP_text ParaOverride-1">Teo přemýšlel tak usilovně, že to skoro bylo i&#160;slyšet.</p>
			<p class="MLP_text ParaOverride-1">„Kdo všechno to ví?“ zeptal se hlasem ostrým jako břitva.</p>
			<p class="MLP_text ParaOverride-1">Zuřivě jsem se mu snažila oplácet jeho tvrdý pohled. S&#160;odpovědí jsem váhala hodně dlouho. V&#160;Teově případě jsem totiž nemusela přemýšlet o&#160;tom, co myslí vážně a&#160;co ne.</p>
			<p class="MLP_text ParaOverride-1">„Nikdy si nemůžeš bejt jistej,“ odpověděla jsem nakonec vyrovnaně. „Ale když nepočítám Collinsovy, toho čmuchala Parkera, personál na klinice a&#160;Heleniny zaměstnance, nejspíš budou mít i&#160;něco jako černou skříňku. On není žádnej amatér, Teo. Nikdy by se nám to nepodařilo. Zemře jeden jediný člověk a&#160;důkazy se okamžitě vynoří, ani nebudeme vědět odkud.“</p>
			<p class="MLP_text ParaOverride-1">Mračil se. Dokonce bych řekla, že právě teď se dokonce i&#160;vztekal. „Co chceš teda kurva dělat?“ zavrčel.</p>
			<p class="MLP_text ParaOverride-1">Vyprostila jsem se z&#160;jeho sevření a&#160;pomalu vstala. Za to, co mu řeknu, si nejspíš vysloužím ránu do zubů.</p>
			<p class="MLP_text ParaOverride-1">„Já už nemůžu, Teo,“ řekla jsem tiše. Asi za to mohla ta smrtelná únava, která na mě doléhala už od útěku z&#160;kostela. Bylo vlastně jedno, jakým způsobem nebo tónem to vyslovím. Výsledek bude stejný. Poslední měsíce nešlo vzít zpátky, ale mohla jsem se k&#160;nim postavit čelem. „Už nechci utíkat a&#160;nechci se do konce života schovávat.“</p>
			<p class="MLP_text ParaOverride-1">Několikrát zamrkal. Postavil se a&#160;hrozivě se nade mnou tyčil.</p>
			<p class="MLP_text ParaOverride-1">„Stačilo by vydržet pár let! Někde bych tě zašil. Vsadím se, že třeba v&#160;Kalifornii jméno Kingová ani neslyšeli. Nebo tě dostanu do Evropy!“ navrhoval teď už úplně rozzuřeně.</p>
			<p class="MLP_text ParaOverride-1">Couvala jsem a&#160;vrtěla hlavou. „Jen si vezmu svoje věci.“</p>
			<p class="MLP_text ParaOverride-1">Dostala jsem se skoro ke dveřím, které vedly na schodiště pro zaměstnance.</p>
			<p class="MLP_text ParaOverride-1">„Jestli to uděláš, zabiju tě!“ zařval Teo, ale nešel za mnou.</p>
			<p class="MLP_text ParaOverride-1">„Děkuju, Teo. Za všechno. Jsi vážně nejlepší.“</p>
			<p class="MLP_text ParaOverride-1">Pak už jsem rozrazila dveře a&#160;vyběhla do druhého patra. Svých pět švestek jsem sbalila během minuty. Nesměla jsem ztrácet čas. Až pomine Teův prvotní šok, mohl by se pokusit mě někde zamknout. Měl mě rád. A&#160;taky věděl, jak moc jsem se vždycky bála pasťáků a&#160;vězení.</p>
			<p class="MLP_text ParaOverride-1">Když jsem vyšla z&#160;pokoje, seděl na schodech přede dveřmi a&#160;kouřil. Ne jen tak naoko, jako obvykle, natahoval kouř hluboko do plic a&#160;pak ho zamyšleně pouštěl ven nosem.</p>
			<p class="MLP_text ParaOverride-1">„Pocem na chvíli!“ přikázal a&#160;kousek se uhnul. Váhavě jsem si sedla vedle něj. Sotva jsem se vešla, byl to obr.</p>
			<p class="MLP_text ParaOverride-1">Čekala jsem. On jen pomalu vydechoval kouř a&#160;jakoby mimochodem mě držel kolem ramen.</p>
			<p class="MLP_text ParaOverride-1">„Jsi úplně blbá.“ Už nekřičel.</p>
			<p class="MLP_text ParaOverride-1">„Já vím.“</p>
			<p class="MLP_text ParaOverride-1">„Uráží mě to. Řek jsem přece, do prdele, že ti pomůžu!“ Jeho hlas zase pomalu nabíral na síle.</p>
			<p class="MLP_text ParaOverride-1">„Promiň.“</p>
			<p class="MLP_text ParaOverride-1">Vztekle něco zavrčel a&#160;zahodil cigaretu.</p>
			<p class="MLP_text ParaOverride-1">„Kdybys něco potřebovala, zavolej. V&#160;Dwightu je jeden dozorce. Mohl by ti něco propašovat…“</p>
			<p class="MLP_text ParaOverride-1">Položila jsem si hlavu na Teovo rameno. Bála jsem se. Tak strašně moc, až jsem pochybovala, že vůbec dokážu vstát a&#160;vyjít ven na ulici.</p>
			<p class="MLP_text ParaOverride-1">„Můžu si zavolat?“ zeptala jsem se.</p>
			<p class="MLP_text ParaOverride-1">Kývl hlavou směrem k&#160;baru.</p>
			<p class="MLP_text ParaOverride-1">Opřela jsem se o&#160;Tea a&#160;vstala. Na telefonu pověšeném hned vedle jukeboxu jsem vyťukala trojmístné číslo. Přivítal mě neosobní hlas automatu a&#160;ujistil mě, že jsem v&#160;pořadí. Po chvíli se ozvala operátorka.</p>
			<p class="MLP_text ParaOverride-1">„Potřebuju mluvit s&#160;náčelníkem Kingem.“</p>
			<p class="MLP_text ParaOverride-1">Jasně, že mi ho nechtěla přepojit.</p>
			<p class="MLP_text ParaOverride-1">„Řekněte mu, že jde o&#160;jeho dceru,“ trvala jsem na svém.</p>
			<p class="MLP_text ParaOverride-1">Zaváhala a&#160;požádala mě, ať počkám. Ozvalo se cvaknutí a&#160;nějaká optimistická hudba. Zadívala jsem se na Tea. Vytahoval z&#160;kapsy další cigaretu.</p>
			<p class="MLP_text ParaOverride-1">„King,“ ozvalo se konečně.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">V&#160;doprovodu dvou policistů jsem nastoupila do výtahu. Vtipné bylo, že jeden z&#160;nich mě tu nedávno zdravil. Teď byl úplně vedle sebe z&#160;toho, že dostal příkaz doprovodit mě na ředitelství. Navíc jsem vypadala dost jinak než posledně. S&#160;kšiltovkou a&#160;v&#160;odrbané bundě. Nenamalovaná.</p>
			<p class="MLP_text ParaOverride-1">Bob vypadal strašně. Jako by nejmíň týden nespal a&#160;nejedl. Čekal ve dveřích kanceláře, a&#160;jakmile jsem vstoupila, moji eskortu poslal pryč.</p>
			<p class="MLP_text ParaOverride-1">Sedla jsem si a&#160;ze zvyku spojila ruce na klíně. Jako v&#160;dobách, kdy jsem po téhle budově chodívala s&#160;želízky. Bolel mě žaludek.</p>
			<p class="MLP_text ParaOverride-1">„Dáš si kafe? Nebo čaj?“ zeptal se.</p>
			<p class="MLP_text ParaOverride-1">„Vodu,“ požádala jsem.</p>
			<p class="MLP_text ParaOverride-1">Objednal ji u&#160;sekretářky a&#160;sedl si na kraj stolu. Mlčel, dokud jsem nedostala sklenici a&#160;nebyli jsme zase sami. Bob se celou dobu nepohnul. Díval se na zem někam mezi nás, ruce založené na hrudi.</p>
			<p class="MLP_text ParaOverride-1">„Hledal jsem tě.“ To byla první věc, kterou řekl.</p>
			<p class="MLP_text ParaOverride-1">„Já… potřebovala jsem přemýšlet.“</p>
			<p class="MLP_text ParaOverride-1">„Chápu.“</p>
			<p class="MLP_text ParaOverride-1">Do očí mi vstoupily slzy. Bylo to těžší, než jsem si dovedla představit.</p>
			<p class="MLP_text ParaOverride-1">„Mrzí mě, že jsem ti lhala,“ zašeptala jsem.</p>
			<p class="MLP_text ParaOverride-1">Obešel stůl a&#160;sedl si do svého křesla. Tvářil se hrozně zvláštně. Neměla jsem tušení, co ten výraz znamená.</p>
			<p class="MLP_text ParaOverride-1">„Chci to slyšet celé. Od začátku.“</p>
			<p class="MLP_text ParaOverride-1">Natáhla jsem se pro sklenici a&#160;znovu mě překvapilo, že to nemusím udělat oběma rukama. Zatím žádná pouta…</p>
			<p class="MLP_text ParaOverride-1">Vzala jsem to od krádeže v&#160;šatně divadla. Snažila jsem se na nic nezapomenout. Všechno, co říkala Helen, všechno, co jsem říkala já. Když jsem to vyprávěla Teovi, vynechala jsem své osobní dojmy a&#160;pocity. Teď ne. Nutně jsem potřebovala, aby se Bob dozvěděl, proč jsem jednala tak, jak jsem jednala. Byla jsem zbabělá, nedokázala jsem se na něj při tom podívat.</p>
			<p class="MLP_text ParaOverride-1">„Chtěla jsem se přiznat už dřív. Několikrát. Jenže jsem neměla odvahu. Nejdřív proto, že jsem se bála Helen. Ale později…“ Odmlčela jsem se. Měla jsem neodbytný pocit, že to všechno zní jako výmluvy a&#160;hraní na city. „Nechtěla jsem vás ztratit. Tebe ani Aarona.“</p>
			<p class="MLP_text ParaOverride-1">Znovu jsem se napila a&#160;pak jsem ho poprosila o&#160;kapesník. Podal mi svůj.</p>
			<p class="MLP_text ParaOverride-1">„Na té svatbě… už jsem nedokázala lhát. Dal mi tu obálku. Vyznával mi lásku a…“ Zhluboka jsem se nadechla. „Říkal, že mi věří.“</p>
			<p class="MLP_text ParaOverride-1">Rozhostilo se ticho. Obvykle mi nevadilo, když Bob mlčel, ale dnes to bylo ubíjející.</p>
			<p class="MLP_text ParaOverride-1">„Jsem rád, že jsi mi to vyprávěla,“ prohlásil po chvíli nakřáplým hlasem. Hrozně jsem mu chtěla říct, že ho mám ráda. Jenže vykládat něco takového šéfovi chicagské policie, navíc krátce po doznání z&#160;podvodu, opravdu nešlo.</p>
			<p class="MLP_text ParaOverride-1">„Já jsem ti taky uvěřil,“ konstatoval. Pořád jsem čekala, že se rozčílí, ale on zůstával klidný.</p>
			<p class="MLP_text ParaOverride-1">„Je mi to strašně líto, Bo…,“ zmučeně jsem vydechla. Neměla bych ho tak oslovovat, ale pro mě už to asi navždycky bude Bob. „Pane Kingu.“</p>
			<p class="MLP_text ParaOverride-1">„To mně taky.“</p>
			<p class="MLP_text ParaOverride-1">Vstal a&#160;přešel k&#160;oknu. Postavil se zády ke mně a&#160;zase mlčel.</p>
			<p class="MLP_text ParaOverride-1">„Co bude dál?“ zeptala jsem se, když už to nešlo dál vydržet.</p>
			<p class="MLP_text ParaOverride-1">„Já nevím,“ odpověděl a&#160;otočil se ke mně. „Taky ti musím něco říct.“</p>
			<p class="MLP_text ParaOverride-1">„Týká se to Helen?“</p>
			<p class="MLP_text ParaOverride-1">„Ano, částečně.“</p>
			<p class="MLP_text ParaOverride-1">Najednou vypadal nervózně. Dal si ruce do kapes, ale hned je zase vytáhl. Očima přejížděl stěnu za mnou, jako by tam hledal nějakou nápovědu.</p>
			<p class="MLP_text ParaOverride-1">„Když jsem otevřel tu obálku, málem to se mnou seklo.“ Pousmál se. „Ten detektiv zjistil, že nejsi Pamela. Ale nedokázal vypátrat, kdo tedy jsi.“</p>
			<p class="MLP_text ParaOverride-1">Z&#160;nějakého záhadného důvodu se atmosféra v&#160;místnosti změnila. Už nebyla tak dusná a&#160;těžká. Nechápala jsem proč.</p>
			<p class="MLP_text ParaOverride-1">„Navrhoval Collinsovi, že se vloupe na kliniku doktora Bradleyho a&#160;zkusí tam najít nějaké vodítko. No, Aaron to neotevřel, ale já ano. Díky tobě.“</p>
			<p class="MLP_text ParaOverride-1">„Takže moje skutečný jméno pro tebe není překvapení,“ nadhodila jsem.</p>
			<p class="MLP_text ParaOverride-1">„Ne, to není.“ Usmál se. Naplno. Nechápavě jsem se zamračila.</p>
			<p class="MLP_text ParaOverride-1">„Uniká mi něco?“</p>
			<p class="MLP_text ParaOverride-1">„Nejsi jediná, kdo dnes učinil doznání. I&#160;když… doktor Bradley to rozhodně neudělal dobrovolně. Za falšování lékařských záznamů nejspíš dostane doživotní zákaz vykonávání lékařské praxe.“</p>
			<p class="MLP_text ParaOverride-1">Pořád se usmíval, ale tak nějak rozpačitě. Z&#160;toho, co říkal, jsem začínala mít hodně divný pocit. Na rozhovor s&#160;doktorem Bradleym o&#160;genetice jsem si velmi dobře pamatovala. Jenže teď jsem si absolutně netroufala nechat myšlenky běžet tím směrem, kterým se chtěly vrhnout.</p>
			<p class="MLP_text ParaOverride-1">„Co víš o&#160;svém otci?“ zeptal se Bob.</p>
			<p class="MLP_text ParaOverride-1">To už mi srdce bušilo až v&#160;uších.</p>
			<p class="MLP_text ParaOverride-1">„Vím, že mámin manžel nebyl můj otec,“ začala jsem opatrně.</p>
			<p class="MLP_text ParaOverride-1">Ticho. Ne takové to prázdné. Tohle vyloženě řvalo, bobtnalo, rozpínalo se. Bylo mi na omdlení.</p>
			<p class="MLP_text ParaOverride-1">„Jsi můj táta?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">Absolutně jsem znehybněla. Dívali jsme se na sebe a&#160;ani jeden z&#160;nás najednou nebyl schopen promluvit. Bob už se neusmíval. Spíš se zdálo, že najednou neví, co s&#160;tím.</p>
			<p class="MLP_text ParaOverride-1">„Díky bohu,“ vyhrkla jsem. Okamžitě jsem se ale zarazila. „Teda… je mi jasný, že nejsem žádný terno. Obzvlášť pro poldu. Jenže já jsem si v&#160;duchu strašně přála…“ Vyschlo mi v&#160;krku a&#160;překotný proud slov se zastavil.</p>
			<p class="MLP_text ParaOverride-1">Odkašlal si. „Takže nejsi třeba v&#160;šoku? Nebo…“ Červenal se? „Mít tátu policajta… no, třeba učitel nebo řidič by byl možná lepší?“</p>
			<p class="MLP_text ParaOverride-1">Rozesmála jsem se. Přes všechnu tu hrůzu, která byla za mnou a&#160;určitě i&#160;přede mnou. Navzdory faktu, že ztráta Aarona udělala část mého srdce doživotně nepoužitelnou. Bob byl opravdu můj táta! A&#160;páni, dokonce to vypadalo, že z&#160;toho má radost! Ale ta ironie. Policejní náčelník a&#160;má dceru s&#160;tak působivým trestním rejstříkem.</p>
			<p class="MLP_text ParaOverride-1">Pomalu došel až ke mně a&#160;sedl si na vedlejší židli. Nervózně se pousmál.</p>
			<p class="MLP_text ParaOverride-1">„Já tohle moc neumím. A&#160;na některý věci je možná prostě pozdě.“ Rozpačitě sklopil oči. „Třeba za ruku do školy tě už asi vodit nebudu.“</p>
			<p class="MLP_text ParaOverride-1">Usmívala jsem se a&#160;zároveň mi tekly slzy.</p>
			<p class="MLP_text ParaOverride-1">„Ale můžeme si spolu dát pivo,“ navrhla jsem. Vzápětí jsem se zarazila. „Teda… až za půl roku… Teď ještě nejsem dospělá.“</p>
			<p class="MLP_text ParaOverride-1">Teď se zasmál Bob. Jenže pak jsme oba zvážněli. Napadlo nás asi totéž&#160;– těžko říct, co bude za půl roku.</p>
			<p class="MLP_text ParaOverride-1">„Tvoje přiznání považuju za neoficiální. Tenhle případ nemůžu vést já, je to osobní. Navíc jsi s&#160;sebou neměla právníka.“</p>
			<p class="MLP_text ParaOverride-1">Ztěžka jsem polkla. Budu to muset vyprávět znovu? A&#160;jak jsem znala poldy, soudce a&#160;všechny ty advokáty, nakonec to budu vykládat nejmíň stokrát.</p>
			<p class="MLP_text ParaOverride-1">„Jsem strašně rád, že ses rozhodla mi to říct. Chtělo to kuráž.“</p>
			<p class="MLP_text ParaOverride-1">„Měla jsem strach, že si oba budete myslet… že mi nebudete věřit.“ Ani mně tohle moc nešlo. Rozpačitě jsem sklopila oči. „Některý věci jsem nepředstírala.“</p>
			<p class="MLP_text ParaOverride-1">„Nejspíš máš na mysli mě a…“</p>
			<p class="MLP_text ParaOverride-1">„Aarona,“ dopověděla jsem úplně tiše. Přestanu v&#160;nejbližších týdnech brečet?</p>
			<p class="MLP_text ParaOverride-1">Přikývl a&#160;vstal.</p>
			<p class="MLP_text ParaOverride-1">„Nevíš, co s&#160;ním je?“ zeptala jsem se.</p>
			<p class="MLP_text ParaOverride-1">„Pokud vím, tak odjel ze země. Prý někam na Blízký východ.“</p>
			<p class="MLP_text ParaOverride-1">Přikývla jsem. Jasně. Být na jeho místě, taky bych odjela co nejdál.</p>
			<p class="MLP_text ParaOverride-1">„Ale až se to celé zveřejní, budeme ho muset předvolat. Kvůli výslechu.“</p>
			<p class="MLP_text ParaOverride-1">Zavřela jsem oči. To ne…</p>
			<p class="MLP_text ParaOverride-1">„Nechci ho do toho zatahovat.“</p>
			<p class="MLP_text ParaOverride-1">„Bude to těžký, Marie…“ Poprvé vyslovil mé pravé jméno a&#160;na vteřinu se odmlčel. „Nebudu ti tvrdit, že ne. Ale nejsi dospělá, takže se procesu nesmí zúčastnit novináři ani veřejnost. Není to nic moc, ale aspoň něco.“</p>
			<p class="MLP_text ParaOverride-1">Jen jsem přikyvovala a&#160;marně se snažila otírat oči rychleji, než se zaplavovaly.</p>
			<p class="MLP_text ParaOverride-1">„Zlobíš se na mě?“ zeptala jsem se na druhou nejpalčivější otázku, která mi od té zmařené svatby ležela v&#160;hlavě. Na tu první&#160;– jestli se na mě zlobí Aaron&#160;– jsem se snažila nemyslet.</p>
			<p class="MLP_text ParaOverride-1">„Právě jsem zjistil, že mám dceru, která o&#160;mě stojí. Nečekal jsem, že by dnešek mohl přinýst i&#160;něco pěknýho…“</p>
			<p class="MLP_text ParaOverride-1">Helenina smrt. Zase jsme pár vteřin mlčeli.</p>
			<p class="MLP_text ParaOverride-1">„Nezlobím. Myslím, že bych se nezlobil, ani kdyby ses nepřiznala, ale bylo by to pak mnohem těžší.“</p>
			<p class="MLP_text ParaOverride-1">„Děkuju.“</p>
			<p class="MLP_text ParaOverride-1">Usmál se.</p>
			<p class="MLP_text ParaOverride-1">„Už něco víš? O&#160;Helen.“</p>
			<p class="MLP_text ParaOverride-1">V&#160;unaveném gestu si rukou přejel tvář. „Skoro tři promile alkoholu v&#160;krvi.“</p>
			<p class="MLP_text ParaOverride-1">Nepřekvapilo mě to. Přesto se mi zase sevřel žaludek. Musela jsem se na to zeptat…</p>
			<p class="MLP_text ParaOverride-1">„Zabila jsem ji?“ Žmoulala jsem Bobův kapesník a&#160;netroufala si zvednout oči.</p>
			<p class="MLP_text ParaOverride-1">„Tomu nevěřím.“</p>
			<p class="MLP_text ParaOverride-1">Tázavě jsem se na něj podívala.</p>
			<p class="MLP_text ParaOverride-1">„Helen se v&#160;Pamele vždycky viděla. Ona a&#160;Black Crown… Pro ni to bylo skoro totéž. Pam měla být dědičkou velkého impéria.“ Bylo znát, jak těžko se mu o&#160;tom mluví. „Odmítla ses podílet na podvodu. Ani na chvíli si nemysli, že tvoje přiznání v&#160;kostele byla chyba. Já si dokonce myslím, že kdyby na tebe Helen v&#160;tom divadle nenarazila, vzala by si život už tenkrát. Pam umírala a&#160;pro ni tím všechno končilo.“</p>
			<p class="MLP_text ParaOverride-1">Ještě jsem se nerozhodla, jestli se tím nechám uchlácholit, ale právě teď to znělo logicky.</p>
			<p class="MLP_text ParaOverride-1">„Co se bude dít dál?“</p>
			<p class="MLP_text ParaOverride-1">„Zavolám Jeffersona. Myslím, že on bude ten pravý. Sepíše s&#160;tebou protokol. A&#160;pak to vypukne.“</p>
			<p class="MLP_text ParaOverride-1">Vstala jsem a&#160;celá nesvá došla až k&#160;němu. Nejdřív jsem ho objala jen opatrně, ale když jsem ucítila jeho ruce na zádech, opřela jsem se o&#160;něj.</p>
			<p class="MLP_text ParaOverride-1">„Dostaneš toho nejlepšího právníka, Marie.“</p>
			<p class="MLP_text ParaOverride-1">Beze slova jsem přikývla. Měla jsem příliš práce s&#160;máčením jeho košile svými slzami.</p>
			<p class="MLP_text ParaOverride-1">„Zavoláš mámě?“ zeptala jsem se, když jsem se trochu uklidnila. „Musí jí bejt strašně.“</p>
			<p class="MLP_text ParaOverride-1">„Osobně za ní zajedu.“</p>
		</div>
</body>
</html>