<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-35</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-35" xml:lang="cs-CZ">
		<div class="_idGenObjectStyleOverride-1">
			<p id="_idParaDest-32" class="MLP_uroven2_kapitola ParaOverride-1">Kancelářské práce</p>
			<p class="MLP_text_bez1radku ParaOverride-1">První týden jsem nemohla chodit, a&#160;tak mi Bob do pokoje pořídil televizi a&#160;laptop. Příšerně jsem se nudila. A&#160;příšerně jsem hladověla po jakýchkoli informacích o&#160;Aaronovi. Ze zoufalství jsem četla i&#160;bulvár, který omílal stále dokola skandál bohaté dědičky, ze které se nakonec vyklubala protřelá lhářka. Nejvtipnější byly zaručeně pravdivé zprávy od lidí, kteří se prý pohybují v&#160;mé blízkosti a&#160;nepřejí si být jmenováni. Čekala jsem už jen na to, kdy na mě někdo práskne, že mám ve sklepě zakopanou mrtvolu. Co na tom, že jsme žádný sklep neměli…</p>
			<p class="MLP_text ParaOverride-1">Taky mě moc mrzelo, že jsem nemohla jezdit za mámou. Táta vzal tuhle povinnost na sebe a&#160;řekla bych, že rád. Zaznamenala jsem na něm novou vůni a&#160;košile, ve které za ní odjížděl do vězení, byla taky úplně nová. Musela jsem se kousat do jazyka, abych nevyzvídala. Stejně jsem tušila, která bije. Máma se na něj během našich telefonátů neustále vyptávala. Bez ohledu na to, že od ní třeba teprve před pár hodinami odešel.</p>
			<p class="MLP_text ParaOverride-1">Aaron zavolal hned následujícího dne. Připomněl mi, kdy mám jít na převaz, a&#160;zeptal se, jestli nepotřebuju auto a&#160;řidiče. Odmítla jsem to. V&#160;médiích jsem pak napjatě sledovala, kde zrovna je a&#160;s&#160;kým tam je. Nemohla jsem si pomoct. Ukázalo se, že má hodně napilno. Kromě projektu Thornton, kterým se zabýval v&#160;podstatě ve volném čase, se naplno obul do nových obchodů. Black Crown už měl prakticky v&#160;kapse. Pochybovala jsem, že vůbec chodí spát.</p>
			<p class="MLP_text_bez1radku_-12-0- ParaOverride-1">Ležela jsem ve svém pokoji a&#160;znuděně přepínala televizní kanály. Slyšela jsem, jak dole klaply dveře. Bob se konečně vrátil z&#160;práce.</p>
			<p class="MLP_text ParaOverride-1">„Jak ses měl?“</p>
			<p class="MLP_text ParaOverride-1">Napadlo mě, že jestli prožiju ještě jeden takhle příšerně stejný den, asi zešílím. Ale měla přijít změna. Bob se neusmál jako obvykle a&#160;neřekl: „To víš, jako vždycky. Spousta práce.“</p>
			<p class="MLP_text ParaOverride-1">Ztěžka dosedl na kraj mé postele a&#160;zíral do země.</p>
			<p class="MLP_text ParaOverride-1">„Co je?“ zeptala jsem se opatrně.</p>
			<p class="MLP_text ParaOverride-1">Dlouze si povzdychl. „Tak už to máme.“</p>
			<p class="MLP_text ParaOverride-1">Oba jsme věděli, že to nastane každým dnem. Teď už to byla realita. Vzala jsem ho za ruku.</p>
			<p class="MLP_text ParaOverride-1">„To bude dobrý, tati. Zvládneme to.“</p>
			<p class="MLP_text ParaOverride-1">Pokýval hlavou a&#160;smutně se usmál.</p>
			<p class="MLP_text ParaOverride-1">„Jo, jasně. Já vím. Aaron mi doporučil skvělýho finančního poradce. Prý se mu dá věřit. Při troše snahy budeme žít úplně normálně. Jenže se mi zdá, že se všichni kolem najednou úplně zbláznili.“</p>
			<p class="MLP_text ParaOverride-1">Vstal a&#160;přešel k&#160;oknu. Venku se právě předváděl podzim v&#160;plné síle. Zase jednou lilo.</p>
			<p class="MLP_text ParaOverride-1">„Vždycky jsem byl hrdej na to, že se po mém povýšení lidi chovali stejně jako dřív. Dál jsme chodili na pivo a&#160;povídali si o&#160;baseballu. Jenže poslední dny…“ Otočil se na mě. „Vlezu do výtahu, oni mě pozdraví, ale pak je ticho. Jdu do jídelny, přisednu si k&#160;někomu a&#160;oni zmlknou. Je to hrůza.“ Vypadal nešťastně. „Trochu Helen podezírám, že mi to udělala schválně. Věděla, že jsem o&#160;takovej život nikdy nestál.“</p>
			<p class="MLP_text ParaOverride-1">„To mě mrzí,“ reagovala jsem s&#160;účastí. „Myslím, že tě měla ráda. Svým způsobem. Možná ti spíš chtěla dokázat, že měla pravdu a&#160;tenhle život se ti líbit bude.“</p>
			<p class="MLP_text ParaOverride-1">Zavrtěl hlavou. „Nikdy mě pořádně neznala.“</p>
			<p class="MLP_text ParaOverride-1">Vrátil se ke mně a&#160;konečně se usmál. „Mám pár plánů,“ začal optimisticky. „Měla by sis dodělat školu,“ dodal nadšeně.</p>
			<p class="MLP_text ParaOverride-1">Zamračila jsem se na něj. „Nic proti, ale říkal jsi, že <span class="MLP_znak_kurziva_11b">ty</span> máš pár plánů.“</p>
			<p class="MLP_text ParaOverride-1">Zasmál se. „Ty jsi můj zásadní plán.“</p>
			<p class="MLP_text ParaOverride-1">„Asi bych měla skákat do stropu, jenže mám zraněnou nohu,“ zabručela jsem. Stejně mě to dojalo.</p>
			<p class="MLP_text ParaOverride-1">„Bez školy budeš do konce života sázet kytky,“ zkoušel mi dál promlouvat do duše.</p>
			<p class="MLP_text ParaOverride-1">„Já vím. Nic proti škole. Základku jsem zvládla levou zadní. Jen si neumím představit, že bych s&#160;tímhle obličejem mohla mezi lidi. Udělali by mi ze života peklo.“</p>
			<p class="MLP_text ParaOverride-1">„No, napadlo mě… Co nějaká menší škola? Na zkoušku. Kdyby to nešlo, tak dostaneš soukromýho učitele. Jen jsem si myslel, že by byla škoda, kdybys o&#160;tu zkušenost přišla.“</p>
			<p class="MLP_text ParaOverride-1">Podezřívavě jsem si ho prohlížela. „Ty už to máš vymyšlený, že jo?“</p>
			<p class="MLP_text ParaOverride-1">Usmál se. „Co takhle v&#160;Morissu? Malá škola, v&#160;podstatě venkov. Místní milovali tvou babičku. Tam by tě zas tak moc neřešili.“</p>
			<p class="MLP_text ParaOverride-1">„Jsem stará. Za čtyři měsíce mi bude osmnáct. Když půjdu do prváku, budou si myslet, že jsem retardovaná.“</p>
			<p class="MLP_text ParaOverride-1">„Ty se bojíš!“ zvolal pobaveně.</p>
			<p class="MLP_text ParaOverride-1">Odfrkla jsem si. No jasně, že jsem se bála! Co když se nakonec ukáže, že jsem hloupá? Nebo se tam nenajde nikdo, kdo by se se mnou normálně bavil?</p>
			<p class="MLP_text ParaOverride-1">„Zkusím to. Zamakám a&#160;třeba se mi povede maturovat dřív. Natrhnu jim prdel,“ prohlásila jsem sebevědomě.</p>
			<p class="MLP_text ParaOverride-1">„Zadek.“</p>
			<p class="MLP_text ParaOverride-1">„Jo, ten taky.“</p>
			<p class="MLP_text ParaOverride-1">Bob s&#160;hraným pohoršením zavrtěl hlavou a&#160;vstal. Zřejmě se chystal spáchat další pokus o&#160;večeři. Napadlo mě, že teď už se ani nemusím bát, jestli při tom nepodpálí barák. Teď by nám klidně mohl koupit nový.</p>
			<p class="MLP_text ParaOverride-1">„Hele, tak si říkám… Když se teď válím doma, ten trest se mi nejspíš protáhne. Co když tu školu nestihnu?“</p>
			<p class="MLP_text ParaOverride-1">„To by se ti tak hodilo,“ odpověděl a&#160;odešel.</p>
			<p class="MLP_text ParaOverride-1">Ušklíbla jsem se. Po chvíli dumání jsem vzala mobil a&#160;zavolala Jane. Šlo to hladce. Pomoc v&#160;kanceláři se jí prý hodí. Denně se snažila aspoň na pár hodin pomáhat s&#160;budováním parku a&#160;nestíhala papírování. Jakmile to půjde, můžu nastoupit. Udělala mi radost.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Pracoval jsem, možná až příliš. Z&#160;bytu jsem odjížděl před svítáním a&#160;po návratu, když už celé Chicago spalo, jsem se obvykle jen zhroutil do postele. Dhakir Daher byl nadšením bez sebe. Prý to věděl. Vsadil by na mě svou nejvýnosnější ropnou věž, kdyby na to přišlo. Kontrakt jsme podepsali tak rychle, že jsem tomu nemohl uvěřit.</p>
			<p class="MLP_text ParaOverride-1">Celé dny jsem trávil v&#160;autě s&#160;telefonem u&#160;ucha. Black Crown se měla postarat o&#160;prodej tří čtvrtin celkového objemu ropy, kterou Dhakirovi lidé právě posílali přes Suez. Na tu poslední čtvrtinu jsem odběratele vydupával ze země. Parker mi dal tip na pár senátorů, kteří by mi mohli pomoct protlačit prodloužení kontraktu s&#160;armádou.</p>
			<p class="MLP_text ParaOverride-1">Všechno to cílené přepínání se bylo ale ve výsledku k&#160;ničemu. Myslel jsem na ni neustále. Nedokázal jsem se rozhodnout. Dokonce mi připadalo, že to ani nikdy nedokážu. Má schizofrenie se naplno projevovala během spánku, kdy si mozek dělal, co chtěl, a&#160;servíroval mi všechno, o&#160;čem jsem si v&#160;bdělém stavu přemýšlet nedovolil. Týden po té příhodě s&#160;rýčem jsem se vzbudil s&#160;naprostou jistotou, že jestli dnes Marii neuvidím, definitivně se zblázním.</p>
			<p class="MLP_text ParaOverride-1">Cestou do kanceláře jsem volal Jane.</p>
			<p class="MLP_text ParaOverride-1">„Kdy se má slečna Dobsonová vrátit do práce?“</p>
			<p class="MLP_text ParaOverride-1">„To jste se zrovna dobře trefil, pane Collinsi,“ odpověděla překvapeně. „Včera mi volala a&#160;prosila o&#160;přeřazení na kancelářskou práci. Nemůže ještě pořádně chodit, ale doma se nudila. Dovolila jsem jí nastoupit už dnes. Je to tak v&#160;pořádku?“ zeptala se s&#160;obavou.</p>
			<p class="MLP_text ParaOverride-1">„Rozhodně. Skvěle. Jste poklad,“ ujistil jsem ji spokojeně.</p>
			<p class="MLP_text ParaOverride-1">Když jsem dorazil do práce, požádal jsem Cindy, aby přesunula můj pracovní oběd na jiný den. Od jedenácti do dvou nebudu k&#160;zastižení. Ne, ani na mailu.</p>
			<p class="MLP_text ParaOverride-1">Usmála se a&#160;řekla, že se jí ulevilo. Chtěla prý žalovat mé matce, že hodlám zemřít v&#160;osmadvaceti letech na totální vyčerpání.</p>
			<p class="MLP_text ParaOverride-1">V&#160;jedenáct jsem si zavolal George. Chtěl jsem totiž vyrazit sám, jenže on s&#160;tím měl pokaždé problém.</p>
			<p class="MLP_text ParaOverride-1">„Chtěl bych vás o&#160;něco požádat,“ začal jsem vážným hlasem.</p>
			<p class="MLP_text ParaOverride-1">Přikývl a&#160;čekal.</p>
			<p class="MLP_text ParaOverride-1">„Mohl byste vzít mou asistentku na oběd a&#160;dohlédnout na to, že sní nejméně tři chody? Připadá mi, že nějak zhubla,“ nadhodil jsem zamračeně.</p>
			<p class="MLP_text ParaOverride-1">Vyděšeně se ohlédl k&#160;zavřeným dveřím, za kterými sídlila Cindy.</p>
			<p class="MLP_text ParaOverride-1">„Zhubla?“ zeptal se chraplavě. Otočil se zpátky, ve tváři jasně vepsané odhodlání. „Jistě, pane! Rozhodně na to dohlédnu! Tři chody. Nejmíň.“</p>
			<p class="MLP_text ParaOverride-1">Raději jsem si do výtahu pospíšil, abych nevybuchl smíchy.</p>
			<p class="MLP_text ParaOverride-1">Zbývalo už jen povozit novináře a&#160;ukázat jim netušené krásy Chicaga. Nejdéle se mě držel Stein. Ten chlap mi snad musel napíchnout auto. Nakonec se mi však podařilo setřást i&#160;jeho a&#160;mohl jsem zamířit do Green Future. Zaparkoval jsem před francouzskou restaurací, která stála hned naproti. Jídlo jsem objednal už cestou. Měli ho pro mě připravené v&#160;úhledných balíčcích s&#160;logem. Cítil jsem se nadpřirozeně spokojený. Bez ohledu na to, že jsem neměl představu, jak bude naše setkání probíhat.</p>
			<p class="MLP_text ParaOverride-1">Recepční v&#160;budově nadace jsem roztržitě složil kompliment a&#160;už jsem bral schody po dvou. Hlavou mi běželo, že jsem zbytečně ztratil sedm dní. Touhle dobou jsem mohl Marii znát o&#160;týden lépe.</p>
			<p class="MLP_text ParaOverride-1">Zaklepal jsem, a&#160;aniž bych čekal na vyzvání, otevřel jsem dveře.</p>
			<p class="MLP_text ParaOverride-1">Abych vzápětí zůstal stát na prahu neschopný cokoli říct, nebo se alespoň pohnout. Trvalo to několik dlouhých vteřin, protože můj mozek nějak nedokázal vstřebat to, co se odehrávalo přímo přede mnou.</p>
			<p class="MLP_text ParaOverride-1">Marie. Skoro úplně ztracená v&#160;objetí obrovských pazour obrovského Mexičana. Nebo možná Španěla. Vytřeštila na mě oči, on jen tázavě zvedl obočí. Hajzl. Hledal jsem alespoň náznak toho, že jí jeho doteky vadí. Že ji třeba drží proti její vůli. Rozmlátil bych mu obličej na kaši. Jenže její ruce ho neodstrkovaly. Objímala ho.</p>
			<p class="MLP_text ParaOverride-1">Jsem.</p>
			<p class="MLP_text ParaOverride-1">Totální.</p>
			<p class="MLP_text ParaOverride-1">Debil.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Seděla jsem na kancelářské židli a&#160;na druhé jsem měla položenou zraněnou nohu. Počítač jsem si natočila trochu bokem, abych u&#160;něj nemusela sedět zkroucená. Bavilo mě to. Jane se nahromadilo dost restů na to, abych nestíhala přemýšlet sama nad sebou. Na stole se vršila hromada účtů za objednávky do Thorntonu a&#160;já je pečlivě jeden po druhém zanášela do počítače. Pustila jsem si YouTube a&#160;v&#160;rámci možností se vrtěla do rytmu.</p>
			<p class="MLP_text ParaOverride-1">Někdy kolem půl dvanácté se ozvalo klepání na dveře. Překvapilo mě to, protože pošťák tu byl už před hodinou.</p>
			<p class="MLP_text ParaOverride-1">„Dále!“</p>
			<p class="MLP_text ParaOverride-1">Dveře se nejdřív otevřely jen tak trochu. Nahoře, těsně pod futry, se objevila snědá hlava s&#160;černými vlasy a&#160;temnýma očima. Pak se dveře rozletěly dokořán.</p>
			<p class="MLP_text ParaOverride-1">„Teo!“</p>
			<p class="MLP_text ParaOverride-1">Chtělo se mi vyskočit a&#160;pověsit se mu kolem krku, ale nešlo to. Musela jsem počkat, až si ke mně dojde, zvedne mě a&#160;sevře v&#160;náruči.</p>
			<p class="MLP_text ParaOverride-1">„No to mě poser! Kuře! Ty vážně pracuješ!“</p>
			<p class="MLP_text ParaOverride-1">Zářila jsem jako lampión. „Jak jsi mě našel?“</p>
			<p class="MLP_text ParaOverride-1">Posadil mě zpátky do židle a&#160;sám se opřel o&#160;stůl.</p>
			<p class="MLP_text ParaOverride-1">„Tebe není těžký vystopovat. Stačí se podívat do novin. Jen jsem se za tebou nemoh dostat. Ten váš barák je jako pevnost. Kdybys nejela sem, ještě by to trvalo. Kluci mi dali vědět, žes konečně vytáhla paty.“</p>
			<p class="MLP_text ParaOverride-1">Trochu mě to zneklidnilo. „Vy mě sledujete?“</p>
			<p class="MLP_text ParaOverride-1">Ledabyle mávl rukou.</p>
			<p class="MLP_text ParaOverride-1">„No jasně. Potřeboval jsem vědět, jak žiješ. Jsi pěkná klikařka, to ti povím. S&#160;tím soudem jsi to skoulela fakt úžasně. Byl jsem přesvědčenej, že půjdeš bručet.“</p>
			<p class="MLP_text ParaOverride-1">„Jo, to já taky.“ Ještě dnes mi běhal mráz po zádech, když jsem na to pomyslela.</p>
			<p class="MLP_text ParaOverride-1">Naklonil se ke mně a&#160;zamračil se. „A&#160;proč ses neozvala? Myslel jsem, že se objevíš, když už ti nehrozí kriminál.“</p>
			<p class="MLP_text ParaOverride-1">Uhnula jsem pohledem. Jasně, že mi chyběl. On kluci. Jenže…</p>
			<p class="MLP_text ParaOverride-1">„Můj táta je policajt, Teo. Navíc mám v&#160;patách novináře skoro všude, kam se pohnu. Nemůžu se jen tak sebrat a&#160;nakráčet do nočního klubu.“</p>
			<p class="MLP_text ParaOverride-1">Chápavě pokýval hlavou.</p>
			<p class="MLP_text ParaOverride-1">„Kvůli tomu jsem taky přišel. Teda…,“ opravil se honem. „Chtěl jsem tě vidět, to je jasný. Ale děláš nám starosti, Kuře. Táta policajt… Ozývaj se hlasy, že bys mohla zpívat a&#160;zavařit nám.“ Jeho oči mě zkoumavě pozorovaly.</p>
			<p class="MLP_text ParaOverride-1">„Myslíš, že jsem blbá? Ty víš, že bych nic neřekla! Ani tátovi ne.“ Na moment jsem zaváhala. Zase jsem měla pocit, jako bych seděla na dvou židlích, a&#160;nelíbilo se mi to. „Už prostě nechci lhát. To je taky důvod, proč jsem se neozvala. Nesmím o&#160;vás nic vědět. Pro případ, že by se někdo ptal. Já… tohle už skončilo.“ Napjatě jsem se na něj podívala. Loučit se s&#160;Teem bude strašně těžký.</p>
			<p class="MLP_text ParaOverride-1">Pokýval hlavou. „Jsem starej vůl.“</p>
			<p class="MLP_text ParaOverride-1">Překvapeně jsem zvedla obočí.</p>
			<p class="MLP_text ParaOverride-1">„Jsem mafián na hovno. Lidi se ke mně stěhujou a&#160;zase odcházej, jako kdybych byl nějakej podělanej hoteliér. A&#160;co já? Odprásknu je, aby nemohli žvanit? Pošlu za nima pár hochů, aby jim názorně ukázali, co by se stalo, kdyby se moc vykecávali? Ne. Já je prostě nechám jít a&#160;ještě mám nutkání popřát jim hodně štěstí. Jsem kretén. Určitě na to jednou dojedu.“ Vstal a&#160;podezřele si odkašlával.</p>
			<p class="MLP_text ParaOverride-1">„No, půjdu. A&#160;ty mi koukej poslat pohled nebo něco. Z&#160;dovolený na Riviéře. Do prdele, já jsem ale blbej. Radši mi nepiš. A&#160;přestěhuj se. Nebo se jednou špatně vyspím a&#160;napadne mě, že bych mohl chtít prachy.“</p>
			<p class="MLP_text ParaOverride-1">S&#160;hekáním jsem se opřela o&#160;stůl a&#160;postavila jsem se na zdravou nohu. Ta sešitá se nesouhlasně ozvala.</p>
			<p class="MLP_text ParaOverride-1">„Zatím nemám nic, Teo. Až budu mít, ty se to dozvíš jako první.“</p>
			<p class="MLP_text ParaOverride-1">Koukala jsem na tu horu svalů a&#160;byla šťastná, že se mu na tváři najednou rozlil od ucha k&#160;uchu hřejivý úsměv.</p>
			<p class="MLP_text ParaOverride-1">„Kecáš, Kuře.“ Objal mě, jako by mě chtěl rozmačkat. „Holky mě zabijou. Nejspíš čekaj, že přijdu s&#160;nějakým šekem,“ zasmál se.</p>
			<p class="MLP_text ParaOverride-1">Najednou se ozvalo další klepání na dveře. Takové rychlé, letmé. Jako by ten, kdo stál za nimi, hodně spěchal. Nestihla jsem říct ani <span class="MLP_znak_kurziva_11b">dále</span>&#160;– a&#160;dveře se otevřely.</p>
			<p class="MLP_text ParaOverride-1">Na prahu stál totálně konsternovaný Aaron.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Marie stála zcela nehybně. Ten chlap se probral jako první.</p>
			<p class="MLP_text ParaOverride-1">„Stejně už padám. Měj se, Kuře.“</p>
			<p class="MLP_text ParaOverride-1"><span class="MLP_znak_kurziva_11b">Kuře?</span></p>
			<p class="MLP_text ParaOverride-1">Cvrnkl ji do brady a&#160;ona se pousmála. Když zamířil ke mně, pořád jsem si nebyl jistý, jestli bych mu ten obličej neměl rozmlátit i&#160;tak. Pro formu. Zdálo se, že by si dal říct. Zastavil se dost blízko na to, aby se to dalo považovat za výzvu. Zírali jsme na sebe a&#160;mě napadlo, že to asi nebude žádný amatér. Vypadal jako někdo, kdo se mlácením lidí živí. Touha praštit ho byla stejně silná jako touha, aby on pořádně praštil mě. Možná bych se necítil tak příšerně.</p>
			<p class="MLP_text ParaOverride-1">Jenže potom se ve mně probudily zbytky zdravého rozumu a&#160;já ustoupil stranou. Odcházel pomalu, jako by mi chtěl dát ještě jednu šanci ručně si to vyříkat. Strašně moc jsem doufal, že se nevidíme naposledy.</p>
			<p class="MLP_text ParaOverride-1">Slečna Dobsonová si pomalu sedla. Vypadala vyděšeně. To byla taky jediná věc, která mě na té situaci těšila. <span class="MLP_znak_kurziva_11b">Měla</span> by být vyděšená.</p>
			<p class="MLP_text ParaOverride-1">„Ahoj. To byl Teo. Kamarád.“</p>
			<p class="MLP_text ParaOverride-1">Málem jsem se potrhal smíchy. „Váš oběd, slečno Dobsonová.“</p>
			<p class="MLP_text ParaOverride-1">Hodil jsem jí pytel s&#160;jídlem pod nos a&#160;zamířil ven. Hledat ztracenou důstojnost. Snad zůstala někde na cestě mezi recepcí a&#160;druhým patrem. Byl jsem pořád v&#160;šoku. Tohle jsem vážně nečekal.</p>
			<p class="MLP_text_-I- ParaOverride-1">Ona toho chlapa nechala, aby ji objímal?</p>
			<p class="MLP_text ParaOverride-1">„Neopovažuj se odsud utéct! Dobře víš, že za tebou nemůžu běžet!“ křičela za mnou.</p>
			<p class="MLP_text ParaOverride-1">Jestli jsem ještě před chvílí viděl rudě, teď se na okrajích mého zorného pole objevily plameny. Otočil jsem se.</p>
			<p class="MLP_text ParaOverride-1">„Utéct?“</p>
			<p class="MLP_text ParaOverride-1">„Jo, to je přesně to, co se chystáš udělat!“ obvinila mě. Tváře jí zrudly rozčilením.</p>
			<p class="MLP_text ParaOverride-1">„Pro tvou informaci&#160;– neutíkám, ale odcházím! Nemám chuť tady zůstat! A&#160;nemám chuť poslouchat další omluvy a&#160;výmluvy, jak došlo k&#160;tomu, že ses tu muchlovala s&#160;tím… obrem.“ Měl jsem pocit, že si rozdrtím vlastní zuby, jak jsem se urputně snažil tvářit se normálně.</p>
			<p class="MLP_text ParaOverride-1">„Je jen o&#160;kousek větší než ty, abys věděl!“ odsekla. „A&#160;nehodlám se ti omlouvat! Nic špatnýho jsem neudělala. Tentokrát,“ připustila, teď už jen polohlasně.</p>
			<p class="MLP_text ParaOverride-1">Spolkl jsem slovo, které se do dámské společnosti nehodí, a&#160;vyrazil jsem na chodbu.</p>
			<p class="MLP_text ParaOverride-1">„Aarone!“</p>
			<p class="MLP_text ParaOverride-1">Tenhle výkřik zněl už opravdu rozzuřeně. Kašlal jsem na to. Kolikrát ji ještě nechám, aby mi lhala?!</p>
			<p class="MLP_text ParaOverride-1">„Víš, co si myslím?“ ozvalo se z&#160;druhého konce chodby, když jsem byl skoro u&#160;schodů. Takže slečna se rozhodla udělat mi kázání? Zrovna ona?</p>
			<p class="MLP_text ParaOverride-1">„Ne. A&#160;klidně se bez toho obejdu.“</p>
			<p class="MLP_text ParaOverride-1">„Myslím si, že jen hledáš záminku. Důvod, proč to spolu znovu nezkusit. Máš prostě strach!“</p>
			<p class="MLP_text ParaOverride-1">„Záminku?“ zavyl jsem popuzeně.</p>
			<p class="MLP_text ParaOverride-1">Vydal jsem se zpátky a&#160;kráčel přitom mechanicky jako robot. Kdybych teď praštil pěstí do zdi, nejspíš bych do ní udělal díru.</p>
			<p class="MLP_text ParaOverride-1">„Ten chlap tě div nespolknul! Prej Kuře!“ Někde v&#160;koutku mysli jsem si uvědomoval, že se chovám jako hysterka, ale momentálně mi to bylo fuk. „Už ze sebe nikdy nenechám dělat pitomce!“</p>
			<p class="MLP_text ParaOverride-1">„Nemám v&#160;plánu z&#160;tebe dělat pitomce!“</p>
			<p class="MLP_text ParaOverride-1">Ano, i&#160;její pohled říkal, že <span class="MLP_znak_kurziva_11b">jsem</span> hysterka. Příště bych je měl přistihnout v&#160;posteli. Ale ona by mi nejspíš i&#160;tak byla schopná lhát do očí. Je to přece její silná stránka.</p>
			<p class="MLP_text ParaOverride-1">„Viděl jsem vás!“</p>
			<p class="MLP_text ParaOverride-1">„Teo je prostě kamarád. V&#160;podstatě brácha! On je taky možná jedinej důvod, proč se ze mě nestala šlapka. A&#160;taky důvod…“ Přestala křičet. Ztišení jejího hlasu mě donutilo začít poslouchat. A&#160;vidět, že je strašně bledá a&#160;že sotva stojí. Na jejím čele se dokonce objevily krůpěje potu.</p>
			<p class="MLP_text ParaOverride-1">„A&#160;taky důvod, proč jsem ještě nikdy…“ Zavřela oči. Když je zase otevřela, málem jsem o&#160;krok couvl. Zuřila. „Jdi se bodnout!“ zavrčela. Otočila se a&#160;chtěla odejít. Jenže místo toho se skácela k&#160;zemi.</p>
			<p class="MLP_text ParaOverride-1">„Proč nemůžu aspoň jednou důstojně odkráčet, když se tě snažím setřít?“ zaúpěla plačtivě.</p>
			<p class="MLP_text ParaOverride-1">Zuřivost mě opustila stejně rychle, jako by mi někdo chrstnul do obličeje ledovou vodu. Ve vteřině. Popadl jsem Marii a&#160;nesl ji do kanceláře. Posadil jsem ji a&#160;rychle jí vyhrnul nohavici kalhot. Ulevilo se mi. Žádná krev, alespoň zatím. Marie se třásla a&#160;pořád se zdála nezdravě bledá.</p>
			<p class="MLP_text ParaOverride-1">Radši jsem vytáhl mobil a&#160;zavolal jejímu doktorovi. Vysvětlil jsem mu, co se stalo&#160;– vynechal jsem podrobnosti o&#160;tom, že jsem debil&#160;–, a&#160;vyslechl si jeho instrukce.</p>
			<p class="MLP_text ParaOverride-1">„Týden absolutního klidu. Máš si vzít ty prášky, co jsi brala ze začátku. Pokud se na obvazu objeví krev, okamžitě do nemocnice. Jinak čekat do převazu.“</p>
			<p class="MLP_text ParaOverride-1">Přikývla. Vytáhla z&#160;šuplíku krabičku kapesníků a&#160;vysmrkala se.</p>
			<p class="MLP_text ParaOverride-1">„Máš tady ty prášky?“ zeptal jsem se.</p>
			<p class="MLP_text ParaOverride-1">Takže kamarád? Znovu jsem si promítl celou scénu: žádný polibek, žádné intimní gesto. Kromě toho, že se k&#160;sobě lepili. Měl jsem chuť udělat pár kroků k&#160;nejbližší zdi a&#160;otloukat hlavou omítku.</p>
			<p class="MLP_text ParaOverride-1">„Nemám. Už je neberu,“ odpověděla stručně. Chovala se mírně řečeno odmítavě. Bylo to vlastně poprvé za tu dobu, co jsem ji znal. Vždycky bývala přívětivá a&#160;za všech okolností ke mně vysílala pozitivní signály. Teď se zřejmě vysílačka porouchala.</p>
			<p class="MLP_text ParaOverride-1">„Odvezu tě domů,“ oznámil jsem jí. Měl jsem na sebe vztek. Ať už mezi ní a&#160;tím chlapem bylo cokoli, nezvládl jsem to.</p>
			<p class="MLP_text ParaOverride-1">„Nevím, jestli s&#160;tebou chci jet,“ řekla tiše.</p>
			<p class="MLP_text ParaOverride-1">Ztěžka jsem polkl. Posílá mě do háje?</p>
			<p class="MLP_text ParaOverride-1">„A&#160;jak se chceš dostat domů?“</p>
			<p class="MLP_text ParaOverride-1">„Nevím,“ opakovala. Od chvíle, kdy jsme na sebe přestali řvát, se na mě nepodívala. Aspoň už nevypadala naštvaně a&#160;nebrečela.</p>
			<p class="MLP_text ParaOverride-1">K&#160;mému překvapení se natáhla k&#160;balíčkům s&#160;jídlem, které jsem předtím odhodil na stůl. Jeden z&#160;nich otevřela a&#160;přivoněla si. Zahlédl jsem záblesk úsměvu a&#160;s&#160;konečnou platností mi došlo, že jsem na tom hůř, než jsem tušil. Stačilo takhle málo a&#160;měl jsem nohy jako z&#160;vaty.</p>
			<p class="MLP_text ParaOverride-1">„Děkuju za oběd. Zapomněla jsem si s&#160;sebou něco připravit.“</p>
			<p class="MLP_text ParaOverride-1">Zvedla hlavu a&#160;přistihla mě, jak se usmívám.</p>
			<p class="MLP_text ParaOverride-1">„Jsou to dvě porce?“ ujišťovala se.</p>
			<p class="MLP_text ParaOverride-1">„Samozřejmě.“</p>
			<p class="MLP_text ParaOverride-1">Začala vybalovat úhledné polystyrénové krabičky. Snažil jsem se vzpamatovat. Neměl jsem zmatek v&#160;tom, co bych chtěl. Jen jsem nevěděl, co by bylo správně.</p>
			<p class="MLP_text ParaOverride-1">„A&#160;co ty prášky? Nemáš bolesti?“</p>
			<p class="MLP_text ParaOverride-1">„Není to tak strašný, když mám tu nohu nahoře. Teď si s&#160;tebou chci dát oběd.“</p>
			<p class="MLP_text ParaOverride-1">„Víš to určitě?“</p>
			<p class="MLP_text ParaOverride-1">„Naprosto.“ Usmála se na mě a&#160;nebylo co řešit.</p>
			<p class="MLP_text ParaOverride-1">„Máš tu někde příbory?“</p>
			<p class="MLP_text ParaOverride-1">Pokrčila rameny. „Jsem tu první den.“</p>
			<p class="MLP_text ParaOverride-1">Prohledal jsem dvě skříňky. V&#160;jedné z&#160;nich měla Jane několik kusů nádobí. Našel jsem dokonce ubrousky. Marie odšoupla laptop, abych mohl prostřít. Přinesl jsem si židli a&#160;sedl si z&#160;druhé strany stolu. Marie přesunula obrovské steaky i&#160;s&#160;opékanými brambory na talíře.</p>
			<p class="MLP_text ParaOverride-1">„Dobrou chuť.“</p>
			<p class="MLP_text ParaOverride-1">„Děkuju.“</p>
			<p class="MLP_text ParaOverride-1">Ani jeden z&#160;nás se ale nepohnul.</p>
			<p class="MLP_text ParaOverride-1">„Vystydne ti to,“ zašeptala.</p>
			<p class="MLP_text ParaOverride-1">„Tobě taky.“</p>
			<p class="MLP_text ParaOverride-1">Oběd mě samozřejmě nezajímal. Neměl jsem na něj ani pomyšlení. Kousala se do rtu, zřejmě aby se nezačala smát. Odložil jsem příbor a&#160;vzal ji za ruku.</p>
			<p class="MLP_text ParaOverride-1">„Asi máme problém,“ začal jsem, aniž bych věděl, jak pokračovat.</p>
			<p class="MLP_text ParaOverride-1">„Který z&#160;našich problémů máš přesně na mysli?“ zeptala se hravým tónem, ale v&#160;očích jí probleskla skrytá obava.</p>
			<p class="MLP_text ParaOverride-1">„To, co se stalo před chvílí…“ Přemýšlel jsem, jak bych se zachoval příště, a&#160;vůbec jsem si nebyl jistý. Co když se můj strach z&#160;další zrady jednoho dne ukáže jako oprávněný?</p>
			<p class="MLP_text ParaOverride-1">„Když jsem vás tady spolu viděl, ani na vteřinu jsem nevěřil, že by to bylo… nevinný. Měl jsem takovej vztek…“</p>
			<p class="MLP_text ParaOverride-1">„Jo, všimla jsem si,“ reagovala polohlasně.</p>
			<p class="MLP_text ParaOverride-1">„Vždycky jsem se uměl velmi dobře ovládat. Jenže pokud jde o&#160;tebe…“ Bezradně jsem pokrčil rameny. „Stačí málo a&#160;chovám se jako…“</p>
			<p class="MLP_text ParaOverride-1">Nepatrně se jí zachvěly koutky.</p>
			<p class="MLP_text ParaOverride-1">„Idiot,“ doplnil jsem pro případ, že by mě chtěla předběhnout.</p>
			<p class="MLP_text ParaOverride-1">„Ten pocit znám,“ pronesla chápavě. „Kdybych mohla něco udělat. Cokoli…“</p>
			<p class="MLP_text ParaOverride-1">Narovnala se a&#160;její tvář prozářilo náhlé poznání. „Možná by pomohlo, kdybys o&#160;mně věděl víc,“ dodala už méně nadšeně.</p>
			<p class="MLP_text ParaOverride-1">Pomalu jsem přikývl, ačkoli jsem si nebyl úplně jistý, jestli jsem na další velké pravdy o&#160;jejím životě už připravený.</p>
			<p class="MLP_text ParaOverride-1">„Třeba to pak bude ještě horší, já nevím,“ pokračovala. „Ale aspoň budeš vědět, co pro mě znamená Teo a&#160;proč dokážu nastartovat, i&#160;když ztratím klíč od auta.“ Plaše se usmála. Automaticky jsem ji napodobil.</p>
			<p class="MLP_text ParaOverride-1">Jestli chci? Věděl jsem jen to, že chci ji. U&#160;sebe. Pořád. A&#160;pokud tohle pomůže?</p>
			<p class="MLP_text ParaOverride-1">„Zní to rozumně,“ odpověděl jsem konečně. Cítil jsem teplo jejích rukou. A&#160;doslova jsem se zalykal potřebou zbavit se jakékoli překážky mezi námi. A&#160;nešlo jen o&#160;ten kancelářský stůl.</p>
			<p class="MLP_text ParaOverride-1">Protože jinak se z&#160;tebe asi zblázním, dodal jsem v&#160;duchu. Ty sny o&#160;tobě se mi zdají pořád. Bez ohledu na to, jak velkej vztek někdy mám.</p>
		</div>
</body>
</html>