<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-16" xml:lang="cs-CZ">
		<div class="_idGenObjectStyleOverride-1">
			<p id="_idParaDest-13" class="MLP_uroven2_kapitola ParaOverride-1">Malá lež</p>
			<p class="MLP_text_bez1radku ParaOverride-1">Po zbytek dne jsem zůstávala ve svém pokoji. Listovala jsem rodinnými fotografiemi, které mi nechala přinést Helen. Kolem mě se vršily štosy všeho, co nějakým způsobem souviselo s&#160;její dcerou&#160;– vysvědčení, dopisy, novinové výstřižky, videa. Dokonce i&#160;záběry z&#160;dětských narozeninových oslav, na kterých se usměvavá Helen tiskla k&#160;usměvavému Bobu Kingovi. Jako by to byli dva úplně jiní lidé než ti, které jsem znala. Když odbila půlnoc, prokousala jsem se sotva polovinou hromady.</p>
			<p class="MLP_text ParaOverride-1">Z&#160;Pamely jsem měla zvláštní pocit. Dívala jsem se na někoho, kdo vypadal úplně stejně jako já, ale situace, zachycené na fotkách, jsem nikdy neprožila. Plesy, benefice, oslavy. Jaká vlastně byla? Přetvařovala se, nebo fakt nedokázala s&#160;nikým vyjít? Její oči mi připadaly prázdné a&#160;úsměvy jako dokonalý plastový škleb od Mattela. Víc a&#160;víc jsem věřila tomu, že znát ji osobně, nesnášela bych ji.</p>
			<p class="MLP_text ParaOverride-1">V&#160;jednu ráno se ve dveřích mého pokoje objevil Richard. Pře­mýšlela jsem, jestli personál v&#160;Helenině domě chodí vůbec někdy spát.</p>
			<p class="MLP_text ParaOverride-1">„Máte hovor, slečno Kingová. Volá váš otec.“</p>
			<p class="MLP_text ParaOverride-1">S&#160;bušícím srdcem jsem seběhla do haly. Pamela možná mívala telefon i&#160;v&#160;pokoji, ale mně Helen dost nedůvěřovala. A&#160;byla jsem si úplně jistá, že sluha šel nejdřív za ní, než mi o&#160;Bobovi řekl. Helen teď pravděpodobně visí na druhém sluchátku, aby nás mohla odposlouchávat.</p>
			<p class="MLP_text ParaOverride-1">„Bobe?“</p>
			<p class="MLP_text ParaOverride-1">„Ahoj, Pam. Omlouvám se. Nedošlo mi, že je tak pozdě… Richard mi ale řekl, že ještě nespíš.“</p>
			<p class="MLP_text ParaOverride-1">„To je v&#160;pohodě. Mám nějakou práci,“ uklidňovala jsem ho. Asi by se dost divil, čím se zrovna <span class="MLP_znak_kurziva_11b">bavím</span>.</p>
			<p class="MLP_text ParaOverride-1">„Napadlo mě… Jestli sis to nerozmyslela, zítra mám volno a&#160;chci jet do Morissu, do toho domku po babičce. Na ryby. Nepřijela bys za mnou?“</p>
			<p class="MLP_text ParaOverride-1">Babičku Kingovou jsem našla na jedné jediné fotografii. Byla to laskavě vypadající žena se stejnýma očima, jako měli Bob a&#160;Pamela. A&#160;já.</p>
			<p class="MLP_text ParaOverride-1">„Zítra večer jdu na večeři s&#160;Aaronem Collinsem,“ vysvětlovala jsem. Odjet do Morissu se mi chtělo nechtělo. Už jsem věděla, že s&#160;Bobem je mi rozhodně líp než v&#160;tomhle mauzoleu. Ale právě s&#160;ním mi taky nejvíc hrozilo prozrazení. Pamelin otec na mě měl zvláštní vliv. Chtělo se mi s&#160;ním povídat. O&#160;čemkoli.</p>
			<p class="MLP_text ParaOverride-1">„Přivezl bych tě včas,“ přemlouval mě. V&#160;jeho hlase zazněla naděje.</p>
			<p class="MLP_text ParaOverride-1">Zrovna jsem se nadechovala, abych mu řekla, že se budu muset zeptat Helen, když se za mými zády ozvalo klapání podpatků. Ohlédla jsem se. Madam Kingová se zastavila uprostřed schodiště. Neřekla ani slovo, jen důrazně zavrtěla hlavou.</p>
			<p class="MLP_text ParaOverride-1">To mě vytočilo. Určitě to neudělala kvůli strachu z&#160;odhalení. Prostě neměla Boba ráda. Chtěla jsem se s&#160;ní začít hádat, jenže jsem měla v&#160;živé paměti, co mi řekla po návratu z&#160;letiště. Představa mrtvoly pohozené v&#160;popelnici mi nešla z&#160;hlavy. Takže jsem jen svěsila ramena a&#160;otočila jsem se k&#160;ní zády.</p>
			<p class="MLP_text ParaOverride-1">„Promiň… Bobe. Teď jsem si vzpomněla, že Helen už mi něco naplánovala. Můžeme to nechat na jindy?“</p>
			<p class="MLP_text ParaOverride-1">Pár vteřin ticha. Doufala jsem, že ho to moc nesebralo.</p>
			<p class="MLP_text ParaOverride-1">„Jasně, holčičko. To se nedá nic dělat. No, já tam ale pojedu. Kdyby ti zbyl čas, víš, kde mě najdeš.“ Byl zklamaný, možná dokonce smutný, ale snažil se to maskovat.</p>
			<p class="MLP_text ParaOverride-1">„Dobře… tati. Pokud to půjde, zajedu za tebou aspoň na chvíli,“ slíbila jsem, i&#160;když mi bylo jasné, že to nehrozí.</p>
			<p class="MLP_text ParaOverride-1">Rozloučil se. Zavěsila jsem sluchátko do té parádní zlaté vidlice a&#160;otočila se ke schodišti. Helen už tam nestála. V&#160;puse jsem měla podivnou nahořklou pachuť.</p>
			<p class="MLP_text ParaOverride-1">Nakonec jsem se vrátila do svého pokoje. Prohlížela jsem si fotky Boba Kinga a&#160;bylo mi tak smutno, jako by to byla moje rodina. Podobně jsem se cítila, když se máma hádala s&#160;Jimem. A&#160;to jsem ho ani neměla ráda.</p>
			<p class="MLP_text ParaOverride-1">Zhasla jsem lampičku a&#160;zalezla si do postele. Poprvé mi připadala příliš velká.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">V&#160;noci jsem toho moc nenaspal. Ian se totiž vrátil ze svatební cesty, a&#160;tak jsme to šli zapít. Nešetřil mě a&#160;sypal z&#160;rukávu podrobnosti o&#160;tom, jak je život v&#160;manželství krásný.</p>
			<p class="MLP_text ParaOverride-1">„Samozřejmě jen v&#160;případě, že si jeden vezme tu pravou,“ zdůrazňoval. Bylo mi jasné, že za normálních okolností by si všechny následující detaily nechal pro sebe. Jenže teď se je rozhodl použít proti mně. Ještě stále se nesmířil s&#160;tím, že se chci oženit s&#160;Pamelou.</p>
			<p class="MLP_text ParaOverride-1">Vykládal o&#160;pocitu štěstí a&#160;o&#160;tom, jaké to je probudit se s&#160;rukama kolem milované ženy. Mé mlčení ho povzbudilo, takže se do svých filozofických úvah nořil s&#160;větším a&#160;větším zápalem. Bar jsme později vyměnili za můj byt, a&#160;když byly asi dvě ráno, zajeli do suterénu udělat pár temp do bazénu.</p>
			<p class="MLP_text ParaOverride-1">„Vždycky jsem chtěl to, co měli táta a&#160;máma. Ještě na střední jsem byl dokonce přesvědčený, že radši zůstanu sám, než abych se ženil s&#160;tou nepravou.“ Ian se lokty opíral o&#160;kraj bazénu a&#160;zasněně zíral na pableskující hladinu. Už asi dvacetkrát jsem se ho chtěl zeptat, jestli jeho alter ego náhodou nepíše romány pod jménem Danielle Steelová, ale vydržel jsem to. Šetřil jsem si to na tu jednu jedinou větu, kterou jsem mu hodlal říct úplně nakonec.</p>
			<p class="MLP_text ParaOverride-1">Nad ránem jsme se vrátili ke mně do bytu. Ian se chystal odjet za svou ženou, která v&#160;uplynulých hodinách pravděpodobně stejně brutálně jako on do mě hučela do svých kamarádek.</p>
			<p class="MLP_text ParaOverride-1">„Iane?“ oslovil jsem ho u&#160;dveří do výtahu.</p>
			<p class="MLP_text ParaOverride-1">Podíval se na mě a&#160;tázavě zvedl obočí. Unaveně, ale spokojeně se usmíval.</p>
			<p class="MLP_text ParaOverride-1">„Začínám ji mít rád,“ řekl jsem potichu.</p>
			<p class="MLP_text ParaOverride-1">Dveře zdviže nějakou dobu zůstaly otevřené, ale když nikdo nenastupoval, zase se neslyšně zavřely. Rozhostilo se ticho.</p>
			<p class="MLP_text ParaOverride-1">„Pamelu Kingovou?“ ujišťoval se překvapeně.</p>
			<p class="MLP_text ParaOverride-1">Uvědomil jsem si, že proti němu stojím s&#160;rukama založenýma na hrudi a&#160;s&#160;nohama rozkročenýma, jako bych čekal ránu. Přesto jsem se přihlouple usmíval a&#160;naplňoval mě pocit zadostiučinění nad jeho vyjeveným výrazem.</p>
			<p class="MLP_text ParaOverride-1">„Začínáš mít rád Pamelu Kingovou,“ zopakoval. Pak se na mě zazubil. „To asi vysvětluje, proč jsi mi už před třema hodinama nedal pěstí do zubů za všechny ty kecy.“</p>
			<p class="MLP_text ParaOverride-1">„Bylo to nesnesitelný,“ souhlasil jsem se smíchem.</p>
			<p class="MLP_text ParaOverride-1">Ušklíbl se. „Člověk se tady namáhá&#160;– a&#160;úplně zbytečně. Skoro jsem ochraptěl.“</p>
			<p class="MLP_text ParaOverride-1">„Nevykládej. Rád se posloucháš,“ obvinil jsem ho. Asi tak před deseti lety by to byla vítaná příležitost ke rvačce. Se vší láskou, samozřejmě. Teď jen zaťal ruku v&#160;pěst a&#160;šťouchl mě do ramene.</p>
			<p class="MLP_text ParaOverride-1">„Nezdálo se mi, že byste toho měli moc společnýho,“ lehce nadhodil. Psycholog s&#160;mnoha tituly a&#160;několika publikacemi na kontě se nezapře.</p>
			<p class="MLP_text ParaOverride-1">„To jsme neměli.“ Pokrčil jsem rameny. „Změnila se.“ Jakmile jsem to vyslovil, věděl jsem, jak neuvěřitelně to zní. Ani já jsem tomu stále málem nemohl uvěřit.</p>
			<p class="MLP_text ParaOverride-1">„Nehraje to na tebe?“ zeptal se Ian opatrně.</p>
			<p class="MLP_text ParaOverride-1">Rád bych mu řekl, že ne, ale tváří v&#160;tvář jeho skepsi se ta moje zase probudila k&#160;životu.</p>
			<p class="MLP_text ParaOverride-1">„To nevím,“ odpověděl jsem neochotně. „Doufám, že ne.“</p>
			<p class="MLP_text ParaOverride-1">Jeho mlčení bylo výmluvnější než tisíc slov.</p>
			<p class="MLP_text ParaOverride-1">„Zítra ji beru k&#160;matce na večeři,“ nadhodil jsem.</p>
			<p class="MLP_text ParaOverride-1">Přikývl. „Budu se těšit.“ Což v&#160;překladu znamenalo: „Mrknu se na ni a&#160;dám ti vědět.“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Snídaně probíhala v&#160;naprostém tichu. Helen si četla noviny a&#160;já se nimrala v&#160;jídle. V&#160;noci jsem špatně spala. V&#160;hlavě se mi toho převalovalo příliš, než abych mohla usnout spánkem spravedlivých. Moje racionální část se mě snažila srovnat do latě. Vlastně se nic nezměnilo. Od začátku jsem věděla, že to bude těžký. Musím se prostě víc soustředit na cíl. A&#160;vymyslet, jak přežít svatební noc, aniž by to všechno prasklo.</p>
			<p class="MLP_text ParaOverride-1">Myšlenka na Aarona nejdřív vyvolala jen smutný povzdech, ale brzy jsem se tak nějak automaticky usmívala. Viděla jsem ho před očima. Milovala jsem jeho gesta. Jeho úsměv. Ten pohled, kterým se na mě díval od té doby, co mě slyšel mluvit ze spaní…</p>
			<p class="MLP_text ParaOverride-1">Zatajila jsem dech a&#160;na okamžik přestala pronásledovat švestku po talíři. Stal se malér. Já se asi zamilovala. Do snoubence Pamely Kingové…</p>
			<p class="MLP_text ParaOverride-1">Vstala jsem a&#160;zamířila do svého pokoje. Zase na mě všechno padalo. Večer mě čekalo seznámení s&#160;Aaronovou matkou&#160;– dokonalou Janeth&#160;– a&#160;já už teď měla v&#160;žaludku kamení. Proč to nemohlo být jednodušší? Proč nebyl Aaron Collins zapšklý pupkatý páprda s&#160;pleší? Bude zázrak, když se té svatby vůbec dožiju.</p>
			<p class="MLP_text ParaOverride-1">V&#160;hale jsem potkala Richarda částečně zakrytého pyramidou přepravek s&#160;potravinami. Obě křídla dveří byla otevřená dokořán. Tam a&#160;zpátky pobíhali zaměstnanci nějaké dodavatelské firmy. Richard je vedl do kuchyně a&#160;rozčiloval se, že nezajeli k&#160;zadnímu vchodu. Byl tam s&#160;nimi i&#160;nějaký kluk, mohlo mu být kolem patnácti, nejspíš syn jednoho ze závozníků. Držel jim dveře a&#160;podával nějaké papíry. Evidentně si to moc neužíval.</p>
			<p class="MLP_text ParaOverride-1">V&#160;tu chvíli jsem dostala nápad. Líhl se ve mně už od chvíle, kdy jsem v&#160;noci telefonovala s&#160;Bobem, ale teď už jsem věděla, jak na to. Bylo jasné, že se jedná o&#160;ten druh pitomostí, co mi obvykle hodně zavařily. Nemuselo to vyjít. A&#160;Helen by mě asi opravdu zabila, kdyby zjistila, že se ji pokouším převézt. Ale já tak nějak… musela. Kvůli Bobovi i&#160;kvůli sobě.</p>
			<p class="MLP_text ParaOverride-1">„Čau,“ oslovila jsem toho kluka. Chvíli předtím jsem si rozepnula dva knoflíčky na halence. Do výstřihu se mi podíval dřív než do obličeje.</p>
			<p class="MLP_text ParaOverride-1">„Slečno?“ Přeskočil mu hlas.</p>
			<p class="MLP_text ParaOverride-1">„Chtěl by sis vydělat deset dolarů?“</p>
			<p class="MLP_text ParaOverride-1">Přikyvoval tak nadšeně, až jsem dostala strach o&#160;jeho krční páteř. Poprosila jsem ho o&#160;tužku a&#160;papír a&#160;napsala mu telefonní číslo.</p>
			<p class="MLP_text ParaOverride-1">„Co nejdřív tam zavoláš a&#160;tomu pánovi řekneš, že ho Pamela nutně potřebuje. Zvládneš to?“</p>
			<p class="MLP_text ParaOverride-1">Znovu přikývl a&#160;ze všech sil se snažil nekoukat mi na prsa.</p>
			<p class="MLP_text ParaOverride-1">„Čím dřív, tím líp, jasný?“</p>
			<p class="MLP_text ParaOverride-1">„Jasný.“ Vzal si ode mě papírek i&#160;bankovky, které jsem vytáhla z&#160;Richardovy vázičky. Byla to taková porcelánová dekorace hned u&#160;vchodu, do které si sluha strkal drobné pro poslíčky. Doufala jsem, že to klapne…</p>
			<p class="MLP_text ParaOverride-1">… a&#160;klaplo. Aaron se v&#160;mém pokoji objevil přesně za hodinu. Zadýchaný a&#160;s&#160;očima navrch hlavy. Zjevně se bál, že se mi něco stalo. Rozhlížel se, jako bych měla mít v&#160;pokoji bandu hrdlořezů.</p>
			<p class="MLP_text ParaOverride-1">„Jsi v&#160;pořádku?“ zeptal se.</p>
			<p class="MLP_text ParaOverride-1">Několikrát jsem přikývla. A&#160;pak jsem si vzpomněla na ten pitomej odposlouchávací prsten.</p>
			<p class="MLP_text ParaOverride-1">„Moment! Počkej chviličku! Nikam mi neuteč, jo? Já si musím jen… umejt ruce.“</p>
			<p class="MLP_text ParaOverride-1">Užasle se na mě podíval. Pelášila jsem do koupelny a&#160;hned jsem strčila ruce pod tekoucí vodu. Když jsem odtamtud odcházela, prsten zůstal na umyvadle. Pečlivě jsem za sebou zavřela dveře.</p>
			<p class="MLP_text ParaOverride-1">„Pamelo,“ začal. Ten lehce varovný podtón se nedal přeslechnout. „Zrušil jsem kvůli tobě velmi důležitou schůzku…“</p>
			<p class="MLP_text ParaOverride-1">„Já…“ Sklopila jsem oči. Najednou mi připadalo, že to byl opravdu hodně špatný nápad. Nedospělý. Impulzivní. Prostě… můj.</p>
			<p class="MLP_text ParaOverride-1">„Potřebuju pomoc. Chci se vidět s&#160;tátou, ale Helen mi to zakázala. Tak mě napadlo, kdybys jí řekl, že jedeme k&#160;vám…,“ chrlila jsem ze sebe a&#160;očima jsem k&#160;němu vysílala úpěnlivé prosby. S&#160;každým slovem se ale mračil víc a&#160;víc a&#160;já si připadala trapně. „Asi to nebyl dobrej nápad,“ ukončila jsem svůj proslov jedním dechem. Nejradši bych si nafackovala. Přemýšlela jsem, o&#160;kolik milionů asi přišel, když zrušil tu schůzku.</p>
			<p class="MLP_text ParaOverride-1">„Opravdu jsi mě právě teď požádala, abych <span class="MLP_znak_kurziva_11b">lhal</span> tvé matce?!“ Aaronův hlas zněl úplně ledově. Ten milej kluk, co mě zahříval pod převisem, někam zmizel.</p>
			<p class="MLP_text ParaOverride-1">„Strašně ho potřebuju vidět! Bude mu líto, když nepřijedu,“ vysvětlovala jsem nešťastně.</p>
			<p class="MLP_text ParaOverride-1">„Pamelo, ty…“ Zavřel oči, jako by hledal rozvahu. Možná se musel přemáhat, aby mě neseřval. „Jsi přece dospělá. Tvá matka ti nemůže bránit, aby ses s&#160;Bobem vídala. Prostě za ním jeď.“ Nekřičel. Mluvil celkem laskavě, ale byla z&#160;něj cítit netrpělivost.</p>
			<p class="MLP_text ParaOverride-1">„Ty to nechápeš,“ hlesla jsem. Jak mu to vysvětlit? „Náš vztah s&#160;Helen je… zvláštní.“ <span class="MLP_znak_kurziva_11b">Pokud tam pojedu, možná mě zabije</span>, dodala jsem v&#160;duchu.</p>
			<p class="MLP_text ParaOverride-1">Aaron stál a&#160;čekal. Mlčel.</p>
			<p class="MLP_text ParaOverride-1">„Je těžký dělat si, co chceš, když tvůj život závisí na ostatních,“ dodala jsem rezignovaně.</p>
			<p class="MLP_text ParaOverride-1">„Vyhrožuje ti? Hrozí ti, že tě vydědí, když ji neposlechneš?“ vyslýchal mě zamračeně. Vzhledem k&#160;tomu, že mrtvoly nemohou dědit, měl v&#160;podstatě pravdu.</p>
			<p class="MLP_text ParaOverride-1">„Tak nějak.“</p>
			<p class="MLP_text ParaOverride-1">Nervózně si projel rukou vlasy a&#160;zadíval se z&#160;okna. Takhle vypadá multimilionář, kterého každá vteřina stojí stovky tisíc. Jako bych slyšela cinkání peněz. Zároveň jsem ale měla pocit, že ho můj problém opravdu zajímá. Rozhodně mě neposlal do háje.</p>
			<p class="MLP_text ParaOverride-1">„Už jsem ti to říkal, Pamelo. Já nikdy nelžu,“ připomněl mi, zatímco mi jeho pohled propaloval dírku přímo doprostřed duše.</p>
			<p class="MLP_text ParaOverride-1">„Je to pro dobrou věc,“ kuňkla jsem, i&#160;když mi bylo jasné, že tohle na něj neplatí. Ani nemusel nic odpovídat. Tohle prostě nebral. On byl vážně čistej jako lilie. Vedle něj jsem si připadala jako největší grázl.</p>
			<p class="MLP_text ParaOverride-1">Aniž bych to nějak plánovala, rozbrečela jsem se. Připadala jsem si bezmocná, trapná a&#160;sama.</p>
			<p class="MLP_text ParaOverride-1">Aaron mě znenadání objal.</p>
			<p class="MLP_text ParaOverride-1">„Uděláme to takhle. Půjdeme za Helen a&#160;ty jí řekneš, co potřebuješ. Já tě pak odvezu za Bobem.“</p>
			<p class="MLP_text ParaOverride-1">Zabořila jsem obličej do jeho parádního saka a&#160;rozeštkala jsem se naplno. Dostal mě. Byl snovej.</p>
			<p class="MLP_text ParaOverride-1">„Nechtěla jsem tě do toho tahat… Promiň. Ale nevěděla jsem, kdo jinej by mi mohl pomoct.“</p>
			<p class="MLP_text ParaOverride-1">„Udělám to pro tebe rád. Ale do budoucna bys s&#160;tím měla něco dělat. Jsi dospělá, Pamelo! Nikdo ti nemůže diktovat, co můžeš nebo nemůžeš.“</p>
			<p class="MLP_text ParaOverride-1">Smutně jsem se usmála. Těžko mohl chápat, že s&#160;tímhle nic nenadělám.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Nejdřív jsem měl vztek. Vypadalo to jako jeden z&#160;jejích obvyklých rozmarů. Jenže brzy jsem pochopil, že ať už je za tím cokoli, Pamela je opravdu nešťastná. Nešlo mi to do hlavy. Nikdy dřív si ze své matky nic nedělala. Vlastně kašlala na všechny. Teď mi ale připadala vyděšená. Nepotřeboval jsem studovat psychologii jako Ian, abych pochopil, že to, co následovalo, byla klasická ukázka ochranitelských pudů.</p>
			<p class="MLP_text ParaOverride-1">Takže jsem ji držel, utěšoval a&#160;ke svému nekonečnému údivu také slíbil, že se budu podílet na malém podvodu. Co na tom ale bylo nejpřekvapivější&#160;– dokonce jsem z&#160;toho měl radost. Někde hluboko uvnitř jsem cítil uspokojení, že pomáhám dívce v&#160;nesnázích. <span class="MLP_znak_kurziva_11b">Své</span> dívce v&#160;nesnázích.</p>
			<p class="MLP_text ParaOverride-1">Madam Kingová nás podrobila křížovému výslechu. Byl bych se víc pozastavoval nad tím, že Pamela tak přesvědčivě lže, kdyby mě nepopuzovalo, jak se k&#160;ní její matka chová. Přesto jsem dokázal mlčet a&#160;pouze se usmívat. Helen Kingová nás propouštěla v&#160;přesvědčení, že celý den strávíme spolu. Dohodli jsme se, že se vrátíme tak, aby se Pamela stihla připravit na večeři s&#160;mou rodinou.</p>
			<p class="MLP_text ParaOverride-1">Když jsme opustili dusnou atmosféru pracovny, Pamela si viditelně oddechla. Pod křeslem v&#160;hale měla schovanou nějakou tašku. Vysvětlila mi, že se s&#160;Bobem chystá na ryby, a&#160;tak si bere bundu a&#160;boty na přezutí. Do deseti minut jsme mířili na jih, ven z&#160;Chicaga.</p>
			<p class="MLP_text ParaOverride-1">„Jsi naprosto… úžasnej!“ výskala a&#160;smála se.</p>
			<p class="MLP_text ParaOverride-1">A&#160;mně to udělalo strašně dobře. Nedokázal jsem se ubránit spokojenému úsměvu a&#160;pořádně jsem na to šlápl. Ne proto, abych byl co nejdřív zase v&#160;práci, ale protože to bylo fajn a&#160;Pamele se to líbilo. Když jsem ji chytil za ruku, zatvářila se úplně blaženě. Svezla se v&#160;sedačce níž a&#160;zavřela oči. Zářila.</p>
			<p class="MLP_text ParaOverride-1">Pořád jsem měl v&#160;hlavě zmatek. Byla <span class="MLP_znak_kurziva_11b">tak</span> jiná! Občas ustrašená a&#160;bezradná, ale taky vtipná a&#160;většinou strašně fajn. Racionálně jsem to nedokázal pochopit, jenže těm pudovějším částem mého já to bylo naprosto fuk. S&#160;touhle Pamelou Kingovou jsem se cítil skvěle. Co se to se mnou sakra dělo?</p>
			<p class="MLP_text ParaOverride-1">„Kde přesně je ten dům?“ zeptal jsem se, když jsme minuli ceduli s&#160;nápisem „Vítejte v&#160;Morissu“.</p>
			<p class="MLP_text ParaOverride-1">„Já vlastně nevím,“ přiznala rozpačitě. „Nepamatuju si to. A&#160;ptát jsem se nikoho nemohla, bylo by to podezřelý.“</p>
			<p class="MLP_text ParaOverride-1">Zastavil jsem u&#160;nějakého bistra.</p>
			<p class="MLP_text ParaOverride-1">„Počkej tady,“ přikázal jsem jí. Bylo poledne a&#160;mně právě utíkalo další obchodní jednání.</p>
			<p class="MLP_text ParaOverride-1">Uvnitř bylo docela narváno, spousta lidí přišla na rychlý oběd. Odchytil jsem servírku v&#160;květované zástěře a&#160;zeptal se na dům Kingových.</p>
			<p class="MLP_text ParaOverride-1">„Hledáte Darleninu vilku?“ usmála se. „Tak to jeďte pořád na jih po hlavní a&#160;až těsně před mostem odbočte doprava do Illinois Avenue. Je to na konci ulice, mezi stromy. Vy jste někdo z&#160;rodiny?“ zeptala se rovnou.</p>
			<p class="MLP_text ParaOverride-1">„Téměř,“ odpověděl jsem překvapeně.</p>
			<p class="MLP_text ParaOverride-1">„Darlene byla skvělá,“ dodala servírka, mrkla na mě a&#160;zmizela ve dveřích do kuchyně.</p>
			<p class="MLP_text ParaOverride-1">Dům Kingových stál opravdu mezi stromy. Nebyl nijak zvlášť velký. Typický maloměstský domek, ale měl své kouzlo. Zahrada plynule přecházela v&#160;listnatý les. Zastavil jsem na kraji travnatého pozemku. Pamela zůstávala sedět a&#160;s&#160;obavou si dům prohlížela. Přemýšlel jsem, jak těžké musí být všechno zapomenout.</p>
			<p class="MLP_text ParaOverride-1">„Radši počkám, než zjistíš, jestli je někdo doma.“ Naklonil jsem se k&#160;ní a&#160;políbil ji na tvář.</p>
			<p class="MLP_text ParaOverride-1">„Děkuju,“ zašeptala vděčně.</p>
			<p class="MLP_text ParaOverride-1">Pohladil jsem ji. Dívala se na mě s&#160;důvěrou a&#160;tichým očekáváním. Zvedl jsem ruku a&#160;narovnal čepici, kterou si před chvílí nasadila.</p>
			<p class="MLP_text ParaOverride-1">„Až se vdáš, můžeš za tátou jezdit tak často, jak budeš chtít.“ Taky jsem mluvil potichu. Bylo to zřejmě tou atmosférou. Nebo Pamelinýma velkýma modrýma očima.</p>
			<p class="MLP_text ParaOverride-1">„Překvapilo mě, jak snadno jsi dokázala lhát,“ nedalo mi to. A&#160;ona na okamžik vypadala vyděšeně. Pak sklopila oči.</p>
			<p class="MLP_text ParaOverride-1">„S&#160;Helen to jinak nejde.“</p>
			<p class="MLP_text ParaOverride-1">Nedělal jsem to rád. Nechtěl jsem ji tlačit ke zdi. Opravdu mi na ní začínalo záležet, ale o&#160;to víc jsem se bál, že se z&#160;ní ze dne na den zase stane jezinka.</p>
			<p class="MLP_text ParaOverride-1">Vzal jsem ji za bradu. „Mluvit pravdu je někdy strašně těžký. Vím to. Ale člověku se pak mnohem líp spí.“</p>
			<p class="MLP_text ParaOverride-1">Sotva znatelně přikývla a&#160;provinile si kousala ret. To bezbranné gesto mě okamžitě zhypnotizovalo. Naklonil jsem se blíž a&#160;ona rty pootevřela. Okamžitě jsem se jich zmocnil. Zavzdychala.</p>
			<p class="MLP_text ParaOverride-1">„Mně nikdy nelži, ano?“</p>
			<p class="MLP_text ParaOverride-1">Objala mě kolem krku a&#160;tiskla se ke mně s&#160;urputností malého dítěte. Mlčela.</p>
			<p class="MLP_text ParaOverride-1">„Vyzvednu tě ve tři,“ zašeptal jsem. A&#160;uvědomil jsem si, že už teď se na to těším.</p>
		</div>
</body>
</html>