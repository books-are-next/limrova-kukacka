<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kukacka-36</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kukacka-36" xml:lang="cs-CZ">
		<div class="_idGenObjectStyleOverride-1">
			<p id="_idParaDest-33" class="MLP_uroven2_kapitola ParaOverride-1">Šeherezáda</p>
			<p class="MLP_text_bez1radku ParaOverride-1">Vracel jsem se do kanceláře. Právní oddělení pracovalo skoro nepřetržitě, aby všechny podklady pro nové obchodní partnery byly na mém stole včas. Dobrý obchod byl mnohdy otázkou hodin.</p>
			<p class="MLP_text ParaOverride-1">Přiblížil jsem se na dohled vjezdu do podzemních garáží výškové budovy, ve které sídlila moje firma. Ušklíbl jsem se. Velectění zástupci tisku se zřejmě urazili a&#160;rozhodli se, že mi za tu projížďku městem udělí lekci. Byli všude. U&#160;vjezdu a&#160;taky v&#160;prostorách parkoviště. Ke vchodu do výtahu bych se musel asi prostřílet, nebýt George, který tam na mě čekal a&#160;doslova vibroval vzteky. Těžko říct, jak dlouho už tam s&#160;nimi stál, ale vypadal jako časovaná bomba.</p>
			<p class="MLP_text ParaOverride-1">Když jsem zastavil a&#160;celé to stádo se začalo hrnout ke mně, roz­běhl se. Šla z&#160;něj hrůza. Na okamžik jsem ho ztratil z&#160;dohledu, protože mě moře ukřičených tváří s&#160;mikrofony a&#160;kamerami uvěznilo v&#160;autě. Pro jistotu jsem si sundal sako. Pak se prostor u&#160;mých dveří částečně vylidnil. Objevila se Georgeova mohutná postava. Osobní strážce rozpažil, doširoka se rozkročil a&#160;řval na novináře, že jsou parta retardovaných debilů. Bleskově jsem vylezl ven. Kývl na mě a&#160;ostrou chůzí zamířil k&#160;výtahům. Byl jako ledoborec. Držel jsem se v&#160;těsném závěsu a&#160;snažil se ignorovat všechno to strkání a&#160;pokřikování. Než se za námi zavřely dveře výtahu, propotil jsem košili.</p>
			<p class="MLP_text ParaOverride-1">„Kurvy!“ zaklel George. Nic víc neřekl. Stál jako socha a&#160;prudce oddechoval. Poplácal jsem ho po rameni a&#160;poděkoval mu.</p>
			<p class="MLP_text ParaOverride-1">„Pane Collinsi,“ pozdravila mě s&#160;úsměvem Cindy, když jsme vstoupili do dveří. Jakmile uviděla George, zbledla.</p>
			<p class="MLP_text ParaOverride-1">„Cukříčku, máš natržené sako! Co se ti stalo?!“ Rozběhla se k&#160;němu. Než jsem vyklidil pole, viděl jsem ještě, jak nervózně přešlápl z&#160;nohy na nohu a&#160;nasadil úplně nevinný výraz. Zbytky vzteku pohřbil hluboko v&#160;sobě a&#160;ve vteřině se tam rozpustil jako nanuk.</p>
			<p class="MLP_text ParaOverride-1">„To nic nebylo, holčičko,“ zaslechl jsem ještě. Pobaveně jsem si umínil, že pokud to nebude nezbytně nutné, nebudu po zbytek dne opouštět kancelář.</p>
			<p class="MLP_text_bez1radku_-12-0- ParaOverride-1">K domu Kingových jsem se dostal až kolem desáté večer. Celé odpoledne jsem dumal nad tím, co se mi Marie chystá říct. Bude to hodně zlé? Pár věcí jsem zachytil v&#160;novinách, ale moc toho nebylo. Dokud Marie nedosáhne dospělosti, nesměli to rozmazávat. Takže jsem věděl jenom tolik, že její biologický otec je šéfem chicagské policie, matka si odpykává trest za pokus o&#160;přepadení banky a&#160;že Marie posledních pár let nežila zrovna vzorně. Její minulost zahrnovala mimo jiné vykrádání aut. A&#160;taky obrovského Hispánce, který ji směl objímat a&#160;říkat jí Kuře. Mohl bych poslat Parkera, aby mi o&#160;Marii i&#160;o&#160;tom chlapovi zjistil všechno, co půjde, ale neudělal jsem to. Touhle cestou už jsem se vydat nechtěl.</p>
			<p class="MLP_text ParaOverride-1">Otevřel mi Bob. Novináři, kteří se mi hned po odjezdu z&#160;práce pověsili na záda, stepovali za plotem a&#160;fotili nás, jak si třeseme rukama.</p>
			<p class="MLP_text ParaOverride-1">„Marie říkala, že přijdeš. Pojď dál.“ Vypadal trochu unaveně, ale nezapomněl se potměšile usmívat. Jako vždycky, když jsem překročil práh jejich domu.</p>
			<p class="MLP_text ParaOverride-1">„Odpočívá?“ zeptal jsem se hned poté, co mi nabídl kávu.</p>
			<p class="MLP_text ParaOverride-1">„Doufám, že jo. Když jsem se vrátil z&#160;práce, ležela v&#160;posteli.“</p>
			<p class="MLP_text ParaOverride-1">Podal mi kouřící hrnek. Nerozhodně se na mě díval, jako by se chtěl na něco zeptat. Mlčky jsem mu pohled oplácel.</p>
			<p class="MLP_text ParaOverride-1">„Ještě nevím,“ odpověděl jsem na jeho nevyslovenou otázku.</p>
			<p class="MLP_text ParaOverride-1">Přikývl. Neměl potřebu mě zpovídat a&#160;já mu za to byl vděčný. Mávl rukou ke schodišti, a&#160;tak jsem se vydal nahoru.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">„Vypadáš unaveně.“ To bylo první, co jsem řekla, když se toho večera objevil v&#160;mém pokoji. Přišel bez saka, kravatu měl nedbale povolenou. V&#160;ruce držel tátův hrnek, ze kterého voněla káva. Chtěla jsem říct spíš: „Nemohla jsem se tě dočkat,“ ale neudělala jsem to.</p>
			<p class="MLP_text ParaOverride-1">„Dlouhý den,“ vysvětloval. Sedl si do křesla a&#160;kafe postavil na stolek. Byl to krásný pocit mít Aarona tady. Vypadalo to skoro romanticky&#160;– šero, záclonky v&#160;oknech, které mi ještě pořád připadaly jako zázrak, stejně jako vlastní skříň plná oblečení. A&#160;samozřejmě on s&#160;vlasy ozářenými světlem lampy, strništěm vousů a&#160;zneklidňujícíma očima.</p>
			<p class="MLP_text ParaOverride-1">„Nechceš to nechat na jindy?“ zeptala jsem se.</p>
			<p class="MLP_text ParaOverride-1">„Rozmyslela sis to?“</p>
			<p class="MLP_text ParaOverride-1">„Ne. Já jen… abys u&#160;toho neusnul.“ Ve skutečnosti jsem se bála. Věděl, že mám za sebou pestrou minulost, ale neznal podrobnosti. Nakonec by ze mě mohl být ještě zklamanější, než už je. Pokud to tedy vůbec bylo možné.</p>
			<p class="MLP_text ParaOverride-1">„Myslím, že to chvíli vydržím,“ ujistil mě a&#160;pohodlně se opřel.</p>
			<p class="MLP_text ParaOverride-1">Uhladila jsem tenkou deku, kterou jsem měla přehozenou přes nohy, a&#160;přemýšlela, odkud začít.</p>
			<p class="MLP_text ParaOverride-1">„Jim, můj nevlastní táta, odešel, když mi bylo dvanáct. Nečekaly jsme to. Prý sehnal dobrou práci, kterou nemohl odmítnout.“ Ušklíbla jsem se. „Až o&#160;něco později se ukázalo, že neodjel sám. Ze začátku se občas ozval, jednou dokonce poslal peníze. Brzy ale bylo po všem.“</p>
			<p class="MLP_text ParaOverride-1">Podívala jsem se na Aarona. Mlčel a&#160;jen poslouchal.</p>
			<p class="MLP_text ParaOverride-1">„Máma to nějakou dobu zvládala. Přibrala si další práci, našla nám jednopokojovej byt. Všechno bylo docela dobrý. Jenže pak dostala padáka. Snažila se dál, dělala všechno možný. Noční vykládání zboží v&#160;supermarketech, dokonce chodící reklamu…“</p>
			<p class="MLP_text ParaOverride-1">Napadlo mě, jestli příliš nezabíhám do podrobností. Takhle tu budeme do rána.</p>
			<p class="MLP_text ParaOverride-1">„Nemám to přeskočit?“ zeptala jsem se nerozhodně.</p>
			<p class="MLP_text ParaOverride-1">„Prosím, pokračuj. Chci slyšet všechno,“ vyzval mě. </p>
			<p class="MLP_text ParaOverride-1">„No, máma… musel bys ji znát. Je hodně svá. Tak trochu snílek. Vždycky chtěla velkej dům se zahradou a&#160;kuchařku. Obzvlášť po Jimově odchodu o&#160;tom často mluvila. Jednoho dne přinesla domů plný nákupní tašky. Byly v&#160;nich věci, který jsme si jindy nemohly dovolit. A&#160;druhý den zase, a&#160;tak pořád. Říkala, že má novou práci. Věřila jsem jí to. Proč taky ne… když jsem si tak moc přála, aby to byla pravda, abychom se měly konečně líp…“</p>
			<p class="MLP_text ParaOverride-1">Navlhčila jsem si jazykem rty a&#160;snažila jsem se potlačit sílící pálení v&#160;očích.</p>
			<p class="MLP_text ParaOverride-1">„Pár týdnů nato mě ze školy vyzvedla sociálka. Mámu chytili při vykrádání nějakýho auta.“</p>
			<p class="MLP_text ParaOverride-1">Odkašlala jsem si. Odhodlání pokračovat mě pomalu opouštělo.</p>
			<p class="MLP_text ParaOverride-1">„Nemáš hlad?“ zeptala jsem se. „Myslím, že v&#160;kuchyni bude ještě kousek pizzy.“</p>
			<p class="MLP_text ParaOverride-1">Beze slova zavrtěl hlavou. Sklopila jsem oči k&#160;proužkům na dece a&#160;přejela po nich dlaněmi. Když jsem Aaronovi nabízela, že mu řeknu všechno, myslela jsem, že to bude těžké pro něj. Ani ve snu by mě nenapadlo, jak divně bude mně.</p>
			<p class="MLP_text ParaOverride-1">„Posuneš se?“</p>
			<p class="MLP_text ParaOverride-1">Stál nade mnou a&#160;čekal. Vypadal trochu napjatě.</p>
			<p class="MLP_text ParaOverride-1">„Je to dobrej nápad?“</p>
			<p class="MLP_text ParaOverride-1">Pousmál se. „Jsem utahanej jako kůň, takže jsi v&#160;naprostém bezpečí.“</p>
			<p class="MLP_text ParaOverride-1">Šoupla jsem se na druhou půlku postele a&#160;cítila, jak rudnu. Aaron se posadil, skopl boty a&#160;natáhl se vedle mě. Bez dechu jsem sledovala, jak se otáčí na bok a&#160;rukou si podepírá hlavu. Nebyl tak blízko, ale ležel se mnou v&#160;jedné posteli. Radši jsem se vrátila k&#160;zírání na deku.</p>
			<p class="MLP_text ParaOverride-1">„Tenkrát to docela dobře dopadlo, ale bylo to o&#160;fous. Máma už totiž měla záznam v&#160;rejstříku. Když jí bylo dvacet, chytili je s&#160;Jimem kvůli překročení rychlosti a&#160;při prohlídce auta našli trávu. Naštěstí jí přidělili slušnýho právníka. Uhrál to na tíživou finanční situaci a&#160;ona dostala podmínku. Soudci i&#160;mně slíbila, že už to neudělá.“</p>
			<p class="MLP_text ParaOverride-1">S&#160;povzdechem jsem sáhla na noční stolek a&#160;vytáhla z&#160;krabičky kapesník. A&#160;to jsem si myslela, že je nebudu potřebovat.</p>
			<p class="MLP_text ParaOverride-1">„Pokračovala v&#160;tom, i&#160;když mnohem nenápadněji. Peníze ukládala na účet a&#160;domů nosila normální nákupy. Na konci školního roku přišla s&#160;tím, že v&#160;práci dostane prémie. Říkala, že si zajedeme na krásnou dovolenou někam do tepla. Ve skutečnosti…“ Hlas mě zradil. Na pár chvil se mi vybavily všechny ty pocity. Beznaděj, strach a&#160;taky stud. Netušila jsem, co se Aaronovi honí hlavou. Když jsem si vzpomněla na jeho dokonalou rodinu… může tohle vůbec pochopit?</p>
			<p class="MLP_text ParaOverride-1">„V&#160;pořádku?“ zeptal se tiše.</p>
			<p class="MLP_text ParaOverride-1">„Jo. Dej mi jen pár vteřin.“ Párkrát jsem se zhluboka nadechla.</p>
			<p class="MLP_text ParaOverride-1">„V&#160;jednom autě našla revolver a&#160;dostala geniální nápad&#160;– stačí jedna návštěva banky a&#160;budeme za vodou. Doslova… chtěla pak odletět do Evropy. Ráno mě doprovodila na autobus. Byla veselá, pořád mluvila o&#160;našich velkých prázdninách… Když se o&#160;pár hodin později ve dveřích školní jídelny objevili policajti, bylo mi jasný, že žádná Evropa nebude. Carolyn dostala deset let a&#160;já postel v&#160;děcáku.“</p>
			<p class="MLP_text ParaOverride-1">Ani jsem si nevšimla, kdy se přisunul blíž a&#160;chytil mě za ruku.</p>
			<p class="MLP_text ParaOverride-1">„Nemohla jsem to tam vydržet. Žádný špatný zacházení nebo tak, ale některý děcka tam byly už roky. Anebo se vrátily od pěstounů, který je nezvládli a&#160;vrátili. Nechtěla jsem žít jako oni. A&#160;tak jsem utekla. Celkem asi třikrát.“</p>
			<p class="MLP_text ParaOverride-1">Otočila jsem ruku dlaní vzhůru a&#160;pevně sevřela tu jeho. Popotahovala jsem jako malá holka. Připadalo mi, že před ním můžu. Tohle jsem ještě nikomu nevyprávěla. Bob se neptal, znal to ze spisů.</p>
			<p class="MLP_text ParaOverride-1">Otřela jsem si oči a&#160;rozhodla se pokračovat.</p>
			<p class="MLP_text ParaOverride-1">„Pak jsem dostala pěstouny. Všichni mi neustále zdůrazňovali, jaký mám štěstí. Notorická útěkářka s&#160;mámou v&#160;kriminále. Takovýho hajzlíka si přece obvykle nikdo nevybere. Snad jen…,“ odfrkla jsem si. „… lidi, kteří mají lásku k&#160;bližnímu v&#160;popisu práce.“</p>
			<p class="MLP_text ParaOverride-1">„Byli na tebe zlí?“ Bylo to poprvé, co do mého monologu vstoupil. V&#160;jeho hlase jsem slyšela soucit. Nebyla jsem si jistá, jestli mě to těší.</p>
			<p class="MLP_text ParaOverride-1">„Vlastně… ani ne. Byli spíš jako z&#160;jinýho světa. Ona nosila dlouhou sukni až na zem, žádný šminky, on pořád citoval přikázání. Když jsem byla malá, měla jsem obrázkovou bibli. Oni vypadali přesně jako ty lidi ze Starýho zákona. Přišla jsem k&#160;nim v&#160;patnácti, takže mě zákaz takový tý normální muziky, co se hrála v&#160;rádiích, pěkně štval. Ale říkala jsem si, že to ty tři roky nějak vydržím. Dobře se o&#160;mě starali.</p>
			<p class="MLP_text ParaOverride-1">Jednou mě odvezli za mámou. Byla jsem nadšená, brala jsem to od nich jako skvělej dárek. Myslela jsem, že mě tam třeba budou vozit pravidelně. Jenže oni mi cestou domů vysvětlili, že to měl bejt poučnej zájezd, abych viděla, jak jsem mohla skončit, kdyby se mě neujali. Asi to nemysleli špatně, ale…“</p>
			<p class="MLP_text ParaOverride-1">Marně jsem hledala slova. Všechno se ve mně kroutilo, jak se staré křivdy a&#160;zranění draly na povrch.</p>
			<p class="MLP_text ParaOverride-1">„Utekla jsem od nich a&#160;zavolala Jimovi, protože mi nic jinýho nezbylo. Jenže on mi to zavěsil.“</p>
			<p class="MLP_text ParaOverride-1">Rozbrečela jsem se. A&#160;to i&#160;přesto, že jsem Jima nikdy neměla ráda. Jeho lhostejné odmítnutí mě ale stále bolelo, jako by se to stalo teprve včera.</p>
			<p class="MLP_text ParaOverride-1">„Nemám ti něco přinést?“ zeptal se Aaron. Naše prsty se dávno propletly. Držela jsem se ho tak pevně, až jsem v&#160;nich ztrácela cit.</p>
			<p class="MLP_text ParaOverride-1">Zavrtěla jsem hlavou. „Už to chci mít za sebou.“</p>
			<p class="MLP_text ParaOverride-1">„Nemusíš to dělat,“ řekl tiše.</p>
			<p class="MLP_text ParaOverride-1">„Musím,“ odporovala jsem. Musela jsem pokračovat. Kvůli němu. Kvůli nám. A&#160;možná i&#160;kvůli sobě, abych to už jednou provždy mohla nechat být.</p>
			<p class="MLP_text ParaOverride-1">„Nějakou dobu jsem žila na ulici. Vyhýbala jsem se poldům a&#160;vlastně komukoli. Bála jsem se, že by mi někdo mohl ublížit. Ukázalo se, že nikoho nepotkat nebude tak snadný. Nevěřil bys, jak jsou opuštěný místa ve skutečnosti zalidněný. Od začátku jsem ale měla docela kliku na lidi. Buď si mě nevšímali, nebo jsem dokonce dostala něco k&#160;jídlu. A… kradla jsem,“ přiznala jsem tiše. „Peněženky, dopisy ve schránkách. Tašky z&#160;nezamčenejch aut. Do maléru jsem se dostala jen jednou. Asi nebylo chytrý vybrat si jako úkryt před deštěm feťácký doupě. Bylo to zlý. No… nakonec jsem se odtamtud dostala,“ uzavřela jsem nezřetelnou vzpomínku, která mi i&#160;po letech způsobovala mrazení v&#160;zádech.</p>
			<p class="MLP_text ParaOverride-1">„Co se tam stalo?“ Mračil se. I&#160;jeho hlas zněl napjatě. Skoro jako by se zlobil.</p>
			<p class="MLP_text ParaOverride-1">„Něco jsem si od nich vzala. Vím, že to byla blbost. Ale měla jsem hlad a&#160;byla jsem sama. Taky jsem doufala, že si mě díky tomu nebudou všímat. Když jsem se vzbudila, bylo ráno a&#160;kromě jednoho chlápka byli všichni v&#160;limbu. Zmizela jsem tak rychle, jak to šlo.“</p>
			<p class="MLP_text ParaOverride-1">„Neudělali ti nic?“ zeptal se zastřeným hlasem.</p>
			<p class="MLP_text ParaOverride-1">„Na nic jsem nepřišla. Chci říct… nic si nepamatuju. Ale doktor Bradley řekl, že… no, vždyť víš. Nic se nestalo.“</p>
			<p class="MLP_text ParaOverride-1">Přisunul se ještě blíž. Hlavu si položil až ke mně na polštář.</p>
			<p class="MLP_text ParaOverride-1">„Dva dny mi bylo zle. Možná proto mě poldové celkem snadno chytili v&#160;sámošce. A&#160;tenkrát jsem poprvé potkala Boba.“ Usmála jsem se. „Byl strašně hodnej. Tenkrát mi to neřekl, ale už pár let mě hledal. Tušil, že jsem jeho, i&#160;když mu to máma zapřela. Pořád doufala, že se Jim vrátí. Byla do něj zamilovaná už od střední.“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">O&#160;Mariině matce bych se býval rád dozvěděl víc, ale v&#160;tu chvíli se ozvalo klepání na dveře. Objevil se Bob King. Rozpačitě nakoukl dovnitř, a&#160;když nás uviděl, nesouhlasně se zamračil. A&#160;zrudl.</p>
			<p class="MLP_text ParaOverride-1">„Jenom si povídáme,“ pípla Marie.</p>
			<p class="MLP_text ParaOverride-1">„Jestli je to problém…,“ začal jsem smířlivě a&#160;zvedl se do sedu.</p>
			<p class="MLP_text ParaOverride-1">Podíval se na ni a&#160;potom zase na mě. Rezignovaně zavrtěl hlavou.</p>
			<p class="MLP_text ParaOverride-1">„Vlastně jsem tu vůbec nebyl a&#160;nepopřál jsem vám dobrou noc. A&#160;vy na oplátku nebudete dělat blbosti. Spím hned vedle a&#160;pistoli mám na nočním stolku,“ uzavřel to a&#160;nechal nás o&#160;samotě.</p>
			<p class="MLP_text ParaOverride-1">Marie se unaveně usmála. Lehl jsem si zpátky k&#160;ní.</p>
			<p class="MLP_text ParaOverride-1">„Hm… věří mi,“ okomentoval jsem trochu samolibě Robertovu návštěvu.</p>
			<p class="MLP_text ParaOverride-1">„Věří mně. Tebe má prostě rád,“ odporovala už o&#160;poznání radostnějším hlasem. Všechna ta tíseň najednou zmizela.</p>
			<p class="MLP_text ParaOverride-1">„Nechceš už jít spát?“ zeptal jsem se. Hodiny na nočním stolku ukazovaly, že už dávno minula půlnoc.</p>
			<p class="MLP_text ParaOverride-1">„A&#160;ty?“</p>
			<p class="MLP_text ParaOverride-1">„Ještě to chvíli zvládnu.“</p>
			<p class="MLP_text ParaOverride-1">Přitáhl jsem si ji k&#160;sobě, ale jen opatrně. Pro případ, že by snad měla něco proti. Neměla. Opřela se mi o&#160;rameno a&#160;zlehka si položila ruku na moje břicho. Cítil jsem její dech i&#160;šimrání těch pár centimetrů dlouhých vlasů. Přál jsem si, abych ji potkal teprve včera.</p>
			<p class="MLP_text ParaOverride-1">„Poslali mě do pasťáku. Utekla jsem hned, jak to šlo. A&#160;potom už…“ Zarazila se a&#160;natočila ke mně obličej.</p>
			<p class="MLP_text ParaOverride-1">„Potom už?“</p>
			<p class="MLP_text ParaOverride-1">„To, co ti teď řeknu, je tajný. Nemůžu rozebírat detaily, protože jsem to slíbila. Není to proto, že bych ti to chtěla zatajovat,“ dodala rychle, když postřehla, jak jsem se zatvářil. „Prostě bude lepší, když o&#160;některých věcech nebudu mluvit.“</p>
			<p class="MLP_text ParaOverride-1">Nelíbilo se mi to, ale neměl jsem na vybranou.</p>
			<p class="MLP_text ParaOverride-1">„Teo, ten Teo z&#160;dnešního dopoledne, je majitelem nočního klubu. Taky dělá spoustu věcí okolo. Když jsem tenkrát utekla, připletla jsem se k&#160;partě kluků, kteří zrovna…“</p>
			<p class="MLP_text ParaOverride-1">Upřela na mě ten nejúpěnlivější pohled, jakého je snad člověk schopný.</p>
			<p class="MLP_text ParaOverride-1">„Aarone, chci, abys mi slíbil, že se zítra nesebereš a&#160;nepůjdeš to vyprávět tátovi.“</p>
			<p class="MLP_text ParaOverride-1">Nemohl jsem si pomoct, ale jakmile se jednalo o&#160;toho přerostlýho Mexičana, měl jsem chuť vrčet jako pes. Rozčilovalo mě, že ho s&#160;Marií spojují nějaká tajemství, která mně říct nechtěla.</p>
			<p class="MLP_text ParaOverride-1">„Jak ti to můžu slíbit, když ještě nevím, o&#160;co půjde?“</p>
			<p class="MLP_text ParaOverride-1">Nespokojeně si povzdychla a&#160;očima zabloudila někam k&#160;mé bradě. Po chvíli se přece jen rozhodla pokračovat.</p>
			<p class="MLP_text ParaOverride-1">„Potkala jsem kluka, který se jmenoval Nathan. V&#160;tý době jsem na tom byla dost bídně, neměla jsem kam jít. Normálně si chlápků, co na mě pískaj nebo pokřikujou, nevšímám, ale…“</p>
			<p class="MLP_text ParaOverride-1">„Ale?“</p>
			<p class="MLP_text ParaOverride-1">Probodla mě vzpurným pohledem.</p>
			<p class="MLP_text ParaOverride-1">„Byla jsem zoufalá! Nathan a&#160;jeho kamarádi mě vzali k&#160;Teovi. Asi dva měsíce jsem u&#160;něj bydlela, ale po čase mi Nathan sehnal pokoj kousek od garáží, kde montoval auta.“</p>
			<p class="MLP_text ParaOverride-1">„Montoval auta,“ zopakoval jsem tónem, který jasně vyjadřoval, že jsem přesně pochopil, o&#160;co šlo. Toho Nathana jsem měl rád asi tak stejně jako Tea.</p>
			<p class="MLP_text ParaOverride-1">„No… prostě auta,“ utnula mě. „Kluci se o&#160;mě starali, hlavně Teo. Chci říct… nemusela jsem se už bát, že mi někdo ublíží. Ve čtvrti, kde žije Teo… lidi ho znají a&#160;snaží se ho nenaštvat.“ Její hlas doslova přetékal vděčností. Těžko říct jak moc, ale nejspíš tam byla docela šťastná.</p>
			<p class="MLP_text ParaOverride-1">„Chápu,“ utrousil jsem. Byl jsem samozřejmě rád, že se našel někdo, kdo se o&#160;ni postaral, ale… nesnášel jsem ho.</p>
			<p class="MLP_text ParaOverride-1">„A&#160;taky ode mě držel dál svoje lidi,“ pokračovala a&#160;zadívala se mi do očí. „Nedokážu to vysvětlit, ale od první chvíle jsme si rozuměli. Nikdy si ke mně nic nedovolil a&#160;nikdy jsem ani neměla pocit, že by ho to vůbec napadlo.“</p>
			<p class="MLP_text ParaOverride-1">Svatý Teo. Hned zítra vyberu z&#160;banky sto milionů, nechám mu postavit kostel a&#160;každý den tam budu chodit zapalovat svíčky. Jak s&#160;ní mohl být pod jednou střechou, aniž by ho napadlo… Tomu se věřilo dost těžko.</p>
			<p class="MLP_text ParaOverride-1">„Já vím, že to nezní moc uvěřitelné, ale je to tak,“ tvrdila teď už trochu netrpělivě. „Pro něj jsem byla malý kuře, který se snažil chránit. Dokonce mě povzbuzoval, abych si dala život do pořádku. Nathan si myslel, že za to mohly Teovy zastydlý otcovský pudy.“</p>
			<p class="MLP_text ParaOverride-1">Navzdory všem antipatiím k&#160;tomu golemovi jsem nemohl ignorovat jasná fakta. Chránil ji. Nikdy ji nezranil a&#160;nikdy ji ani…</p>
			<p class="MLP_text ParaOverride-1">„Proč za tebou přišel do práce?“ vysoukal jsem ze sebe nakonec.</p>
			<p class="MLP_text ParaOverride-1">„Chtěl zjistit, jak se mám. A&#160;taky… asi se trochu bojí, jestli na něj něco neřeknu tátovi.“</p>
			<p class="MLP_text ParaOverride-1">A&#160;bylo to tu. Věděl jsem to. Od první chvíle, kdy jsem viděl jeho ruce kolem jejího pasu. Od chvíle, kdy jsem zahlédl jeho obličej. Byl to přece mafián! Jakmile to vyslovila, polila mě hrůza. Vyskočil jsem z&#160;postele a&#160;začal se šacovat.</p>
			<p class="MLP_text_-I- ParaOverride-1">Kde je ten pitomej mobil?! George asi nebude skákat radostí, že ho ruším, ale je to profík. Hned někoho sežene. Kde mám ten pitomej…</p>
			<p class="MLP_text ParaOverride-1">Marie seděla na posteli a&#160;nechápavě mě pozorovala. „Co je?“</p>
			<p class="MLP_text ParaOverride-1">„Nechal jsem si mobil v&#160;autě!“</p>
			<p class="MLP_text ParaOverride-1">„Aha…?“</p>
			<p class="MLP_text ParaOverride-1">„Musíš mít bodyguarda! Nepůjdeš bez něj ani na krok!“</p>
			<p class="MLP_text ParaOverride-1">Zamračila se na mě. „To mě ani nenapadne.“</p>
			<p class="MLP_text ParaOverride-1">„Copak to nechápeš? Už nejsi holka z&#160;ulice. Tvůj táta právě získal obrovské jmění a&#160;každý, kdo umí číst, o&#160;tom ví. Mohli by tě unést a&#160;Boba vydírat! Nebo by si taky mohli říct, že toho víš příliš moc a&#160;že jsi pro ně nebezpečná!“</p>
			<p class="MLP_text ParaOverride-1">Pousmála se, tak nějak shovívavě.</p>
			<p class="MLP_text ParaOverride-1">„Neříkej <span class="MLP_znak_kurziva_11b">oni</span>. Je jen Teo a&#160;s&#160;ním parta lidí, kteří ho poslouchají na slovo. Nikdy by mi nic neudělal, tím jsem si jistá. Nechal mě, abych se šla udat, i&#160;když věděl, že bych s&#160;poldama mohla mluvit i&#160;o&#160;něm.“</p>
			<p class="MLP_text ParaOverride-1">„Ale prosím tě!“ Přecházel jsem po místnosti a&#160;přemýšlel, jestli bych Marii neměl na pár měsíců někam odvézt…</p>
			<p class="MLP_text ParaOverride-1">„O&#160;tom je důvěra.“</p>
			<p class="MLP_text ParaOverride-1">Účinněji by mě nezastavila ani rána palicí. Nezvýšila hlas a&#160;nepokoušela se se mnou hádat. Tvářila se smrtelně vážně.</p>
			<p class="MLP_text ParaOverride-1">„Ta důvěra tě ale může hodně stát,“ řekl jsem dutě.</p>
			<p class="MLP_text ParaOverride-1">„Přesně o&#160;tom ale důvěra je. Nikdy si nemůžeš bejt úplně jistej. Buď ji někomu dáš, nebo ne. Já se rozhodla Teovi věřit.“</p>
			<p class="MLP_text ParaOverride-1">Ne, tohle už nebylo jen o&#160;ní a&#160;o&#160;Teovi. Bylo to o&#160;mně a&#160;mém strachu. Ian studoval spoustu let, aby mi mohl říct skoro totéž. Kam se poděla ta malá bezbranná holka? Žena, která seděla na posteli a&#160;rentgenovala mě těma krásnýma modrýma očima, věděla o&#160;životě všechno, co vědět potřebovala.</p>
			<p class="MLP_text ParaOverride-1">„Bojím se ti věřit,“ přiznal jsem na rovinu. Vrátil jsem se k&#160;posteli, a&#160;když se Marie pomalu opřela o&#160;svůj pruhovaný polštář, lehl jsem si k&#160;ní. Chytila mě za ruku a&#160;napjatě se na mě podívala.</p>
			<p class="MLP_text ParaOverride-1">„Je mi to líto, ale zkrátka se budeš muset rozhodnout.“</p>
			<p class="MLP_text ParaOverride-1">Sledoval jsem její tvář a&#160;oči. Zdálo se mi, že ji vidím úplně poprvé.</p>
			<p class="MLP_text ParaOverride-1">„Vím, že jsem ti těžko mohla udělat něco horšího. Pokaždý, když jsme byli spolu, pokaždý, když jsem Helen podávala hlášení… myslela jsem, že už to nevydržím ani o&#160;den dýl. Neplánovala jsem, že ty a&#160;já…“</p>
			<p class="MLP_text ParaOverride-1">Přetočila se na záda a&#160;zadívala se do stropu.</p>
			<p class="MLP_text ParaOverride-1">„Podle Helenina plánu jsme se měli nesnášet, víš? Jenže… nějak to nešlo,“ povzdychla si nešťastně.</p>
			<p class="MLP_text ParaOverride-1">„Je ti sedmnáct. Mně je osmadvacet.“ Řekl jsem to nejspíš v&#160;sebeobraně. Byla to moje záchranná brzda. Padák pro případ, že bych začal ztrácet hlavu. Pro případ, že bych zjistil, že mi vlastně nic nebrání. Že kašlu na to, jak dlouho mi lhala. A&#160;hlavu jsem ztrácel právě teď.</p>
			<p class="MLP_text ParaOverride-1">„Já tě miluju,“ řekl jsem konečně a&#160;překvapilo mě, jak moc se mi ulevilo. Marie mlčela a&#160;v&#160;její tváři se objevil úžas. „Ale musím o&#160;tom přemýšlet. Protože až se rozhodnu být s&#160;tebou, chci si za tím rozhodnutím stát.“</p>
			<p class="MLP_text ParaOverride-1">Váhavě přikývla a&#160;já jí položil ruku na tvář.</p>
			<p class="MLP_text ParaOverride-1">„Bude to těžký… Přijde obrovský tlak. Protože jsi příliš mladá. Protože v&#160;den, kdy ti bude osmnáct, všichni ti šťouralové, kteří se zatím spokojili s&#160;pomluvami, zveřejní tvou minulost. Každý přestupek i každý přešlap. A&#160;nezaměří se jenom na tebe a&#160;na mě, ale i&#160;na naše rodiny.“</p>
			<p class="MLP_text ParaOverride-1">Přemýšlel jsem, jestli vůbec tušila, co by to mohlo obnášet. Měla by radši odjet. Studovat v&#160;Evropě a&#160;dohnat všechno, co zameškala. Nechat ten marast daleko za sebou.</p>
			<p class="MLP_text ParaOverride-1">„Já vím,“ zašeptala. V&#160;jejím pohledu však nebylo nic o&#160;Evropě ani o&#160;tom, že by chtěla zmizet. Připadalo mi, že v&#160;tom měla jasno celou dobu. Dokonce i&#160;teď nejspíš věděla líp než já, že jsem se ve skutečnosti už rozhodl. Nejspíš čekala, až to dojde i&#160;mně.</p>
			<p class="MLP_text ParaOverride-1">„Musím si to promyslet,“ opakoval jsem tvrdohlavě. „Když si představím, že bych tohle všechno podstoupil a&#160;vystavil tomu i&#160;lidi, které miluju, a&#160;pak se ukázalo, že máš v&#160;rukávu ještě něco…“</p>
			<p class="MLP_text ParaOverride-1">„Chceš říct, kdybych tě znova zradila?“</p>
			<p class="MLP_text ParaOverride-1">Vnímal jsem ji tak ostře, jako by stála v&#160;kuželu slunečního světla.</p>
			<p class="MLP_text ParaOverride-1">„Nevím, jestli bych to přežil.“</p>
			<p class="MLP_text ParaOverride-1">Pousmála se. „Možná bych to spíš nepřežila já. Když jsi naštvanej, jde z&#160;tebe hrůza.“ Její úsměv mě přesvědčil, že všechno je zase v&#160;pořádku.</p>
			<p class="MLP_text ParaOverride-1">„Dej mi trochu času, ano? Potřebuju si to srovnat v&#160;hlavě. A&#160;nejspíš to i&#160;probrat s&#160;rodinou. Měli by vědět, co je čeká.“ A&#160;znovu jsem řekl: „Miluju tě.“</p>
			<p class="MLP_text ParaOverride-1">Stačilo se sklonit trochu níž. Její vůně mě obklopila stejně jako v&#160;mých snech. Jen byla sladší, než jsem si pamatoval. A&#160;její rty sametovější. Cuchala mi vlasy a&#160;snažila se ke mně přitisknout ještě víc. Možná se taky celé týdny bála, že se to už nikdy nestane.</p>
			<p class="MLP_text ParaOverride-1">Ještě chvíli jsem ležel a&#160;vdechoval vůni jejích vlasů. Hladila mě po zádech. Držel jsem ji, dokud se její dech nezklidnil. Pak jsem ji přikryl a&#160;zhasl. Ještě než jsem za sebou zavřel dveře, cítil jsem její upřený pohled.</p>
		</div>
</body>
</html>